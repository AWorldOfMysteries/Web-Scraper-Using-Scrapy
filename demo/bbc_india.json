[
{"Heading": "मणिपुर हिंसा को लेकर अंतरराष्ट्रीय मीडिया ने क्या लिखा है", "URL": "https://www.bbc.com/hindi/articles/cydg6zz171eo", "Content": ["बीते बुधवार को राज्य के एक गांव में संदिग्ध चरमपंथी हमले में नौ लोगों की मौत हो गई थी. ", "ये हिंसा मैतेई लोगों के प्रभाव वाले इम्फ़ाल ईस्ट ज़िले और जनजातीय बहुल कांगपोकी ज़िले की सीमा पर हुई थी.", "समाचार एजेंसी पीटीआई के मुताबिक़, ताज़ा घटनाक्रम में हिंसक भीड़ ने बीजेपी नेताओं के घर पर हमला किया. ", "भीड़ ने बीजेपी विधायक बिस्वजीत के घर में आग लगाने की कोशिश की लेकिन सुरक्षाबलों ने भीड़ को तितर-बितर कर दिया. ", "इसके अलावा भीड़ ने इम्फ़ाल पश्चिम में बीजेपी कार्यालय और इम्फ़ाल में पोरमपेट के करीब बीजेपी नेता शारदा देवी के घर में तोड़फोड़ करने की कोशिश की. ", "इससे पहले गुरुवार की रात इम्फ़ाल के कोंगबा में उपद्रवियों ने केंद्रीय विदेश राज्यमंत्री आरके रंजन सिंह के घर को आग लगा दी थी. ", "घटना के वक्त केंद्रीय मंत्री सिंह अपने घर पर नहीं थे. मीडिया से बातचीत में मंत्री आरके रंजन सिंह ने कहा था कि मणिपुर में कानून व्यवस्था पूरी तरह से विफल हो चुकी है. ", "इसके अलावा बीते दिनों दिल्ली के जंतर-मंतर पर कुकी और मैतेई समुदाय के लोगों ने मणिपुर में शांति बहाली के लिए विरोध प्रदर्शन किया था.", "बीते कुछ दिनों से भारतीय मीडिया में मणिपुर हिंसा को लेकर ख़बरें लिखी जा रही हैं. ", "अंतरराष्ट्रीय मीडिया में भी मणिपुर हिंसा से जुड़ीं ख़बरें प्रमुखता से आ रही हैं. विदेशी मीडिया संस्थानों ने ज़मीनी हालात बयान करने के साथ ये भी जिक्र किया है कि प्रधानमंत्री नरेंद्र मोदी ने अब तक इस मामले पर कुछ नहीं कहा है.  ", "समाजार एजेंसी ", " ने लिखा है कि हिंसा प्रभावित मणिपुर राज्य में भारतीय मंत्री के घर में आग लगा दी गई है. ", "अधिकारियों के हवाले से एजेंसी ने लिखा कि भारत के पूर्वोत्तर राज्य मणिपुर में एक केंद्रीय मंत्री के घर को  भीड़ ने आग लगा दी. ", "मणिपुर एक महीने से अधिक समय से प्रतिद्वंद्वी जातीय समूहों के सदस्यों के बीच संघर्ष से प्रभावित है. ", "रॉयटर्स ने अपनी रिपोर्ट में विदेश राज्यमंत्री के करीबी का बयान भी छापा है, जिसमें कहा गया है, \"सौभाग्य से घर पर हमले में कोई भी केयरटेकर या परिवार का सदस्य घायल नहीं हुआ है.\" ", "एजेंसी ने लिखा कि सिंह मैतेई समुदाय से हैं और अब तक किसी भी संगठन ने उनके घर पर हुए हमले की जिम्मेदारी नहीं ली है. ", "अमेरिकी अख़बार ", " ने घटना पर एक विस्तृत रिपोर्ट की है. ", "रिपोर्ट का शीर्षक है - '", "द न्यूयॉर्क टाइम्स लिखता है, ''भारत, दुनिया का सबसे अधिक आबादी वाला देश और सबसे तेजी से बढ़ती प्रमुख अर्थव्यवस्था, अब एक युद्ध क्षेत्र का स्थल भी बन गया है क्योंकि दूरदराज़ के पूर्वोत्तर राज्य मणिपुर में हफ्तों तक चली जातीय हिंसा ने लगभग 100 लोगों की जान ले ली है.''", "'' हज़ारों सैनिकों को हिंसा रोकने के लिए भेजा गया है, जो चीन से लगी सीमा समेत भारत के अन्य हिस्सों में तैनात थे.''", "''35 हज़ार से अधिक लोग शरणार्थी बन गए हैं, जिनमें से कई अस्थायी शिविरों में रह रहे हैं. इंटरनेट सेवा में कटौती कर दी गई है. भारत सरकार की रणनीति और यात्रा प्रतिबंधों ने बाहरी दुनिया के लिए राज्य की वर्तमान परिस्थितियों को देखना मुश्किल बना दिया है.''", "जर्मन मीडिया संस्थान डॉयचे वेले ने मणिपुर हिंसा पर 'समुदायों को विभाजित करती मणिपुर की जनजातीय हिंसा' शीर्षक से ", "प्रकाशित की है. ", "डॉयचे वेले ने लिखा, ''मणिपुर में हिंसा की घटनाएं तब शुरू हुईं जब इस साल अप्रैल के महीने में हाई कोर्ट ने राज्य सरकार को मणिपुर के बहुसंख्यक मैतेई समुदाय को अनुसूचित जनजातियों के समक्ष अधिकार देने पर विचार करने के लिए कहा था.''", "रिपोर्ट में दावा किया गया है, \"मैतेई लोगों को हिंसा के बाद सरकार और सुरक्षा बलों पर विश्वास नहीं है.\"", "मैतेई महिलाएं असम राइफल्स (सुरक्षा बल) को अपने गांव में आने से रोक रही हैं क्योंकि उनका आरोप है कि सुरक्षा बल कुकी लोगों से मिले हुए हैं. ", "डॉयचे वेले ने रिपोर्ट में हिंसा के बीच एक नए आंदोलन का भी ज़िक्र किया है. ", "आंदोलन के बारे में जानकारी देते हुए बताया गया, ''चुराचांदपुर की पहाड़ियों में एक नया आंदोलन जोर पकड़ रहा है. पूरे ज़िले में चुराचांदपुर नाम को साइन बोर्डों से हटाया जा रहा है और इसे 'लमका' से बदला जा रहा है.''", "''स्थानीय लोग, मुख्य रूप से कुकी और अन्य पहाड़ी जनजातियों का कहना है कि वे लोग अब मैतेई राजा चुराचंद सिंह के साथ जुड़े नहीं रहना चाहते हैं, जिनके नाम पर इस जगह का नाम रखा गया है. उनका कहना है कि वे अब मूल नाम पर लौट रहे हैं. यह कुकी और मैतेई के बीच गहराते विभाजन का संकेत हैं. कोई भी पीछे हटने को तैयार नहीं है.''", "अमेरिकी मीडिया संस्थान ", " ने मणिपुर की हालिया हिंसा में 11 लोगों की मौत की बात कही है. ", "सीएनएन ने लिखा, ''भारत के पूर्वोत्तर राज्य मणिपुर में जातीय हिंसा के ताज़ा मामले में 11 लोगों की गोली मारकर हत्या कर दी गई और 14 लोग घायल हुए.''", "सीएनएन का कहना है कि सरकार ने हिंसा रोकने के प्रयास में इंटरनेट सेवाएं बंद कर दीं और आवागमन को सीमित कर दिया. ", "रिपोर्ट में कहा गया है, \"सरकार के इन फैसलों से राज्य के लगभग 30 लाख लोग देश के बाकी हिस्सों से कट गए हैं.\" ", "रिपोर्ट में डॉक्टरों के बयानों को भी शामिल किया गया है जिनका कहना है कि इस भयावह हिंसा के बाद लोगों के शवों की पहचान करना भी मुश्किल हो रहा है.", "इसके अलावा सीएनएन ने प्रधानमंत्री नरेंद्र मोदी के हिंसा पर कुछ न कहने और केंद्रीय गृह मंत्री अमित शाह के मणिपुर दौरे का ज़िक्र भी रिपोर्ट में किया है. ", "मणिपुर हिंसा पर कांग्रेस नेता राहुल गांधी ने प्रधानमंत्री नरेंद्र मोदी की चुप्पी पर सवाल उठाया है. ", "राहुल गांधी ने ट्वीट कर लिखा, ''भाजपा की नफरत की राजनीति ने मणिपुर को 40 से अधिक दिनों तक जलाए रखा, जिसमें सौ से अधिक लोग मारे गए.''", "''पीएम भारत को फेल कर चुके हैं और पूरी तरह खामोश हैं. हिंसा के इस चक्र को समाप्त करने और शांति बहाल करने के लिए राज्य में एक सर्वदलीय प्रतिनिधिमंडल भेजा जाना चाहिए.''", "''आइए इस 'नफ़रत का बाज़ार' को बंद करें और मणिपुर में हर दिल में 'मोहब्बत की दुकान' खोलें''", "दिल्ली के मुख्यमंत्री अरविंद केजरीवाल ने स्थिति को चिंताजनक बताते हुए ट्वीट किया और लिखा,", "''मणिपुर की स्थिति पूरे देश के लिए चिंता का विषय है. शायद, शांति बहाल करने के लिए बहुत कुछ किए जाने की जरूरत है.''", "खमेनलोक में नौ लोगों की मौत के बाद मुख्यमंत्री एन बीरेन सिंह ने अपराधियों पर कड़ी कार्रवाई की बात कही है.", "उन्होंने कहा,  \"अपराधियों को पकड़ने के लिए अर्धसैनिक बलों और मणिपुर पुलिस की एक टीम द्वारा कुरंगपत और येंगांगपोकपी सहित विभिन्न स्थानों पर तलाशी अभियान चलाया गया है. इस तरह के जघन्य अपराध में शामिल लोगों के खिलाफ कड़ी कार्रवाई की जाएगी.\"", "समाजवादी पार्टी के राष्ट्रीय अध्यक्ष अखिलेश यादव ने मणिपुर हिंसा की निंदा की है. ", "अखिलेश यादव ने कहा, ''हिंसा की संस्कृति वो आग होती है, जो जब फैलती है तो पलटकर वार करती है. हिंसा के विचार और व्यवहार का प्रचार-प्रसार करने वालों की चतुर्दिक निंदा होनी चाहिए.''", "भारतीय सेना से रिटायर्ड लेफ्टिनेंट जनरल निशिकांत सिंह ने भी मणिपुर हिंसा को लेकर ट्वीट किया है. ", "उन्होंने लिखा, ''मैं मणिपुर का एक सामान्य नागरिक हूं जो रिटायरमेंट के बाद अपनी ज़िंदगी जी रहा है. राज्य अब 'स्टेटलेस' है. ", "''राज्य में लीबिया, लेबनान, नाइज़ीरिया, सीरिया आदि की तरह कभी भी किसी की ज़िंदगी और संपत्ति बर्बाद की जा सकती है. ऐसा लगता है कि मणिपुर को अपने हाल पर छोड़ दिया गया है. क्या कोई सुन रहा है?''", "तीन मई को राज्य के कुकी और दूसरे जनजातीय समुदाय ने एक रैली निकाली. ", "ये रैली मैतेई समुदाय को जनजाति का दर्ज़ा दिए जाने की मांग के ख़िलाफ़ निकाली गई थी.", "रैली के बाद हिंसा भड़की और कुकी समुदाय की तरफ से मैतेई समुदाय पर हमले किए गए. ", "इसके जवाब में मैतेई समुदाय ने भी प्रतिक्रिया दी और मैतेई बहुल इलाक़ों में रह रहे कुकी समुदाय के लोगों के घर जला दिए गए और उन पर हमले किए गए.", "इन हमलों के बाद मैतेई बहुल इलाकों में रहने वाले कुकी और कुकी बहुल इलाकों में रहने वाले मैतेई अपने-अपने घर छोड़कर जाने लगे.", "मणिपुर में मुख्य तौर पर तीन समुदाय के लोग रहते हैं. मैतेई और जनजातीय समूह कुकी और नगा. पहाड़ी इलाक़ों में कुकी, नगा समेत दूसरी जनजाति के लोग रहते हैं.", "जबकि इंफ़ाल घाटी में बहुसंख्यक मैतेई लोग रहते हैं. मैतेई समुदाय के ज़्यादातर लोग हिंदू हैं तो नगा और कुकी समुदाय के लोग मुख्य तौर पर ईसाई धर्म के हैं.", "जनसंख्या में ज़्यादा होने के बावजूद मैतेई मणिपुर के 10 प्रतिशत भूभाग में रहते हैं जबकि बाक़ी के 90 प्रतिशत हिस्से पर नगा, कुकी और दूसरी जनजातियां रहती हैं. .", "मणिपुर के मौजूदा जनजाति समूहों का कहना है कि मैतेई का जनसांख्यिकी और सियासी दबदबा है. इसके अलावा ये पढ़ने-लिखने के साथ अन्य मामलों में भी आगे हैं. ", "उनका मानना है कि अगर मैतेई को भी जनजाति का दर्जा मिल गया तो उनके लिए नौकरियों के अवसर कम हो जाएंगे और वे पहाड़ों पर भी ज़मीन ख़रीदना शुरू कर देंगे. ऐसे में वे और हाशिए पर चले जाएंगे.", "(बीबीसी हिन्दी के एंड्रॉएड ऐप के लिए आप यहां ", "कर सकते हैं. आप हमें ", ", ", ", ", "और ", "पर फ़ॉलो भी कर सकते हैं.)"]},
{"Heading": "अश्विन को टेस्ट चैंपियनशिप से बाहर रखने के फ़ैसले पर अब भी क्यों उठ रहे हैं सवाल", "URL": "https://www.bbc.com/hindi/articles/crgdqn30v67o", "Content": ["बीबीसी हिंदी के लिए ", "भारत और ऑस्ट्रेलिया के बीच वर्ल्ड टेस्ट चैंपियनशिप (डब्ल्यूटीसी) के फ़ाइनल का सबको बेसब्री से इंतज़ार था. ", "उम्मीद थी कि टेस्ट क्रिकेट के दो दिग्गज टीमों के बीच ये मैच करीबी और रोमांचक मुकाबला होगा. लेकिन इंग्लैंड के द ओवल में खेले गए इस मैच में भारत को ऑस्ट्रेलिया से निराशाजनक हार का सामना करना पड़ा. ", "स्टार खिलाड़ियों से सुसज्जित भारतीय टीम को 209 रन की भारी हार का सामना करना पड़ा.", "इस हार की कई कारणों में एक रहा भारत के सबसे अनुभवी स्पिन गेंदबाजों में से एक रवि अश्विन को प्लेइंग इलेवन से बाहर रखना. इस फ़ैसले पर कई पूर्व क्रिकेटर्स और खेल के प्रशंसक हैरान रह गए थे. ", "मैच के दौरान कमेंट्री बॉक्स में इस फैसले पर खूब चर्चा हुई और मैच के बाद भी ये एक ज्वलंत मुद्दा बना हुआ है कि आखिर क्यों टेस्ट के नंबर एक गेंदबाज़ अश्विन को टीम में जगह नहीं मिली.", "अश्विन ने इस मुद्दे पर पहले तो चुप्पी साधी रही लेकिन अब इंडियन एक्सप्रेस को दिए इंटरव्यू में उन्होंने अपना दिल खोल के रख दिया. ", "अपना पक्ष रखते हुए अश्विन ने अख़बार को बताया कि विदेशी पिचों में उनकी बोलिंग पिछले कुछ सालों में शानदार रही है. ", "उन्होंने अख़बार को बताया, “2018-19 के बाद से विदेशों मे मेरी गेंदबाजी शानदार रही है और मैं टीम के लिए गेम जीतने में कामयाब रहा हूं.\"", " \"अगर मैं इसे एक कप्तान या कोच के नज़रिए से देखूं तो शायद उनके बचाव में ये कहा जा सकता है कि आखिरी बार जब हम इंग्लैंड में थे, तब 2-2 टेस्ट ड्रा रहा था और उन्हें लगा होगा कि इंग्लैंड में 4 पेसर और 1 स्पिनर एक अच्छा कॉम्बिनेशन है. फाइनल में जाने के लिए उन्होंने यही सोचा होगा.”", "अश्विन की इस दलील में दो मुख्य सवाल छुपे हुए हैं ", "पहला, क्या विदेशी पिचों पर शानदार प्रदर्शन के बावजूद उन्हें नज़रअंदाज़ करना चाहिए था?", "और दूसरा, क्या टीम के अंतिम 11 खिलाड़ियों को उनकी दक्षता के आधार पर चुनना चाहिए या फिर कंडिंशंस को देखकर? ", "रविचंद्रन अश्विन ने अब तक 36 टेस्ट मैच विदेशी धरती पर खेले हैं जिनमें उन्होंने 32 की औसत से 133 विकेट लिए है. ", "वहीं उनके पूरे करियर के टेस्ट मैचों की बात करें तो अब तक 92 मैचों में उन्होंने 23.93  की औसत से 474 विकेट लिए हैं और अनिल कुंबले के बाद भारत की ओर सर्वाधिक टेस्ट विकेट लेने वाले खिलाड़ी हैं.   ", "इस साल अश्विन ज़बरदस्त फॉर्म में थे और उन्होंने 4 टेस्ट मैचों में 17.28 की औसत से 25 सफलताएं हासिल की थी. ", "साल की शुरुआत में जब ऑस्ट्रेलिया ने बॉर्डर-गावस्कर ट्रॉफी के लिए भारत का दौरा किया था तब अश्विन प्लेयर ऑफ द सीरीज थे जिसमें उन्होंने चार मैचों में 25 विकेट लिए थे.  ", "चैंपियनशिप का फाइनल इंग्लैंड में ऑस्ट्रेलिया के खिलाफ खेला जा रहा था जिनके विरुद्ध उनका रिकार्ड शानदार रहा है. ", "उनके खिलाफ 22 मैचों में अश्विन ने 28.36 की औसत से 114 विकेट झटके हैं. ", "इंग्लैंड में भी उनका प्रदर्शन बुरा नहीं कहा जा सकता – यहां पर 7 मैचों में उन्होंने 28.11 की औसत से 18 विकेट लिए हैं.  ", "अश्विन टेस्ट क्रिकेट में भारत के सबसे बड़े मैच-विनर्स में एक हैं और बड़े मैचो में वो हमेशा अच्छा करते आए हैं. ", "ऐसे में इस बेहतरीन स्पिनर का ना चुने जाना भारतीय टीम के लिए प्रतिकूल प्रभाव छोड़ गया. ", "अगर अश्विन की मानें कि कोच और मैनेजमेंट 4 पेसर और एक स्पिनर का कॉम्बिनेशन बना रहे थे तो उनके सामने अश्विन और जडेजा में एक को चुनना था. ", "टेस्ट क्रिकेट में जडेजा के विकेट अश्विन से लगभग 200 कम हैं और विदेशी ज़मीन पर भी उन्होंने अश्विन से कम सफलताएं हासिल की है. ", "जाडेजा ने भारत से बाहर 23 टेस्ट मैचों में 34 की औसत से 69 विकेट लिए हैं. शायद उनके पक्ष में उनकी बेहतर बैटिंग जाती है. ", "टीम की सोच शायद ये थी कि टेस्ट मैच बोलर्स ही जिताते हैं.", "वैसे भी अगर टीम को बैटिंग मज़बूत करनी थी तो दोनों को खिलाकर विकेटकीपर भरत की जगह इशान किशन को टीम में जगह मिल सकती थी. ", "यहां भी टीम मैनेजमेंट के सामने चुनने का मौका था – दो वर्ल्ड क्लास स्पिनर्स में दोनों को खिलाया जाए और दो कम अनुभवी कीपर्स में शायद टेस्ट में दोनों में थोड़ा कम आंके जाने वाले किशन को खिलाया जाए? ", "क्या श्रीकर भरत को खिलाने के लिए अश्विन को ड्रॉप करना बेहतर फैसला था? ", "इसको इस तरह से भी देख सकते हैं - अश्विन भारत के नम्बर वन गेंदबाज हैं तो क्या स्पिन को कम मदद देने वाली पिचों पर उनकी जगह नहीं बनती? ", "क्या भारत में खेलने आते वक्त ऑस्ट्रेलिया ने डेनिस लिली को या वेस्ट इंडीज़ ने अपनी पेस बैट्री को टीम से बाहर कर दिया क्योंकि भारत में पेस से ज्यादा स्पिन को मदद मिलती है?", "सच्चाई यह है कि चैंपियन टीमें अपनी स्ट्रेंथ पर खेलेती है ना कि जोड़-तोड़ से टीमें बनाती है.      ", "डब्ल्यूटीसी फाइनल में अनदेखी के बाद पूर्व खिलाड़ियों से मिले समर्थन से अश्विन खुश है लेकिन उन्हें ये मलाल भी है कि भारत को आईसीसी खिताब हासिल करने में मदद करने के मौके से वो चूक गए.", "टीम में नहीं चुने जाने के बावजूद अश्विन ने टीम-भावना का बढ़िया उदाहरण दिया. ", "उन्होंने कहा कि वो 2 दिन पहले ही जान गए थे कि उन्हें नहीं चुना जाएगा इसलिए उसके बाद उनकी सोच यही थी किस तरह टीम के 11 खिलाड़ियों की मदद की जाए ताकि भारत ये वर्ल्ड चैंपियनशिप जीत जाए, आखिर टीम को यहां तक पंहुचाने में अश्विन का बड़ा हाथ था. ", "अक्सर बीती हुई घटनाओं को बाद में देखा जाए तो उनपर बेहतर फैसले लिए जा सकते हैं. ", "अश्विन के मसले पर भी यही कहा जा सकता है कि उन्हें टीम में ले लेना बेहतर फैसला साबित होता. ", "लेकिन भारतीय टीम के पास बड़ा मुद्दा ये भी है कि टीम एक बदलाव के दौर से गुज़र रही है. ", "लगभग तीन साल बाद होने वाली टेस्ट चैंपियनशिप के फाइनल तक टीम के कई खिलाड़ी जैसे पुजारा, रहाणे, उमेश यादव, मोहम्मद शमी जैसे खिलाड़ी शायद ही अंतर्राष्ट्रीय क्रिकेट से जुड़े रहे हों.   ", "इन खिलाड़ियों के विकल्प के बार में अभी से बातें शुरु हो चुकी है. ये भी कहा जा रहा है कि आने वाले वेस्टइंडीज़ की सिरीज़ में पुजारा की जगह यशस्वी जायसवाल को टीम में रखा जा सकता है. ", "इसी तरह तेज़ गेंदबाजों के विकल्प की जोरशोर से तलाश चल रही है. स्पिन डिपाटर्मेंट में भी अश्विन और जडेजा युवा खिलाड़ी नहीं रह गए हैं. ", "लेकिन चयनकर्ताओं को यो सोचना होगा कि क्या इनके आसपास के भी विकल्प मौजूद है? ", "इस वक्त भारत में टी20 या वनडे मैचों के लिए उपयुक्त स्पिनर्स तो मिल जाएंगे लेकिन टेस्ट क्रिकेट में लंबे स्पेल्स डालकर, चालाकी, सूझबूझ और धीरज के साथ विकेट निकालने वाले स्पिनर्स नज़र ही नहीं आते हैं. ", "ऐसे  में जब तक फिटनेस इजाज़त दे, अश्विन और जाडेजा भारतीय टीम में नजर आते रहेंगे. ", "आने वाली सिरीज़ों में सेलेकटर्स को ये फ़ैसला करना पड़ेगा कि विदेशी धरती पर भी क्या ये दो स्पिनर्स एक साथ नहीं खेल सकते? ", "और अगर एक को ही चुनना है तो किसे चुनेंगे – बेहतर स्पिनर को या बेहतर बल्लेबाज़ को?"]},
{"Heading": "क्या ज़िंदा मछली निगलने से दूर हो सकता है अस्थमा", "URL": "https://www.bbc.com/hindi/media-65897644", "Content": ["कई लोगों का मानना है कि अस्थमा के मरीज़ों के इलाज में मछली एक दवाई के रूप में काम आती है. अस्थमा के इलाज की उम्मीद में हज़ारों लोग हर साल  हैदराबाद आते हैं और मछली को प्रसाद रूप में लेते हैं. ", "हालांकि डॉक्टर्स और वैज्ञानिक सोच रखने वाले वाले लोगों का कहना है कि ऐसा कोई भी सबूत नहीं जिससे साबित हो कि मछली को निगलने से अस्थमा ठीक होता है. देखिए बीबीसी संवाददाता सतीश बाला की रिपोर्ट."]},
{"Heading": "केंद्र की ओबीसी लिस्ट में इन छह राज्यों की 80 जातियों को शामिल करने की योजना- प्रेस रिव्यू ", "URL": "https://www.bbc.com/hindi/articles/c1e7k45ne43o", "Content": ["उन्होंने अंग्रेज़ी अख़बार ", " को बताया कि इसके लिए मंज़ूरी की प्रक्रिया शुरू कर दी गई है.", "ये मामला ऐसे वक़्त सामने आया है, जब केंद्र सरकार पहले ही मोदी सरकार के दौर में ओबीसी की लिस्ट में बदलाव कर उसमें और जातियों को जोड़ने के काम को अपनी उपलब्धि के तौर पर गिना रही है.", "बीते सप्ताह सामाजिक न्याय और सशक्तीकरण मंत्रालय ने एक रिपोर्ट जारी की थी, जिसमें सरकार ने कहा था कि हिमाचल प्रदेश, बिहार, झारखंड, मध्य प्रदेश और जम्मू और कश्मीर में कम से कम 16 समुदायों के नामों को केंद्र की ओबीसी लिस्ट में शामिल किया गया है, ये सरकार की बड़ी उपलब्धि है.", "आगे के वक़्त में महाराष्ट्र, तेलंगाना, आंध्र प्रदेश, हिमाचल प्रदेश, पंजाब और हरियाणा राज्यों से और जातियों को ओबीसी लिस्ट में शामिल किया जाएगा.", "अख़बार लिखता है कि तेलंगाना सरकार ने केंद्र से गुज़ारिश की है कि राज्य की ओबीसी में मौजूद 40 जातियों के नाम केंद्र की ओबीसी लिस्ट में भी जोड़े जाएं. ", "वहीं आंध्र प्रदेश ने तुरुक कापू जाति और हिमाचल प्रदेश ने माझरा समुदाय का नाम केंद्र की सूची में शामिल करने की गुज़ारिश की है.", "महाराष्ट्र सरकार ने कहा है कि लोधी, लिंगायत, भोयर पवार और झंडसे जातियों के नाम राज्य की ओबीसी लिस्ट में हैं, इन्हें केंद्र की लिस्ट में शामिल किया जाए. ", "वहीं पंजाब ने यादव समुदाय और हरियाणा ने गोसाई (या गोसांई) समुदाय का नाम केंद्र की लिस्ट में जोड़ने का आग्रह किया है.", "द हिंदू के अनुसार, अहीर ने कहा कि \"ये सभी गुज़ारिश फ़िलहाल आयोग के सामने हैं और आयोग इन पर विचार करेगा. हमने इसकी प्रक्रिया शुरू कर दी है, उम्मीद है कि इन जातियों के नाम आगे बढ़ाए जा सकेंगे. इस बारे में फ़ैसला लेने के बाद आयोग कैबिनेट को अपनी सिफ़ारिश भेजेगा.\"", "एनसीबीसी क़ानून 1993 के अनुसार, लिस्ट में जातियों को जोड़ने की प्रक्रिया के तहत आयोग एक बेंच बनाती है जो इससे जुड़ी सभी गुज़ारिश पर विचार करती है. ", "इसके बाद वो केंद्र सरकार को अपनी सिफ़ारिश भेजती है. इसके बाद केंद्र सरकार इस पर अपनी स्वीकृति देती है और लिस्ट में बदलाव को अमली जामा पहनाने के लिए क़ानून में ज़रूरी बदलाव करती है. इसके बाद इस बदलाव को आख़िरी स्वीकृति देने की ज़िम्मेदारी राष्ट्रपति की होती है.", "केंद्र, राज्य और  केंद्रशासित प्रदेशों की सरकारों की ओबीसी लिस्ट में कुल 2,650 अलग-अलग जातियों के नाम शामिल हैं. ", "साल 2014 यानी मोदी के सत्ता में आने के बाद इस लिस्ट में 16 समुदायों के नाम जोड़े गए हैं.", "केंद्र सरकार ओबीसी लिस्ट में जातियों के नाम जोड़ने, साथ ही संविधान में किए 105वें संशोधन को अपनी उपलब्धि के तौर पर बता रही है. ", "इसके तहत सभी राज्यों को अपनी ओबीसी लिस्ट बनाने की इजाज़त दी गई है, जिससे सरकारी योजनाओं का लाभ लेने से वंचित 671 समुदायों को शामिल किया गया है.", "ओबीसी समुदायों के अलावा सरकारी आंकड़ों से पता चलता है कि 2011 में हुई पिछली जनगणना के बाद से अनुसूचित जाति की लिस्ट में मेन एंट्री के तौर पर चार समुदायों और सब-एंट्री के तौर पर 40 समुदायों के नामों को जोड़ा गया है. वहीं चार समुदायों के नाम को लिस्ट से हटाया गया है. ", "अख़बार कहता है कि मार्च 2023 तक की स्थिति के मुताबिक़ केंद्र की अनुसूचित जाति की लिस्ट में कुल 1,270 समुदायों के नाम शामिल हैं.", "2021 के बाद से अनुसूचित जनजाति की लिस्ट में मेन एंट्री के तौर पर 5 समुदायों और सब-एंट्री के तौर पर 22 समुदायों के नामों को जोड़ा गया है. ", "वहीं मौजूदा जनजातियों में से 13 के नामों के दूसरे विकल्पों को भी लिस्ट में जोड़ा गया है. वहीं केवल एक समुदाय के नाम को लिस्ट से हटाया गया है. ", "मार्च 2023 तक की स्थिति के मुताबिक़ केंद्र की अनुसूचित जनजाति की लिस्ट में कुल 748 समुदायों के नाम शामिल हैं.", "अनुसूचित जाति और अनुसूचित जनजाति की लिस्ट में बदलाव की प्रक्रिया की तुलना में ओबीसी की लिस्ट में बदलाव के लिए रजिस्ट्रार जनरल की अनुमति का इंतज़ार नहीं करना पड़ता. इसमें एनसीबीसी मुख्य भूमिका निभाती है.", "1979 में बने मंडल आयोग के अनुसार समुदायों की सामाजिक, शिक्षा और आर्थिक मानदंडों के आधार पर एनसीबीसी इस मामले में विचार करती है और अपनी सिफारिश केंद्र सरकार को भेजती है.", "एनसीईआरटी की राजनीतिक विज्ञान की क़िताबों से अपना नाम को लेकर राजनीतिक विज्ञान मामलों के विशेषज्ञ सुहास पलशिकर और योगेंद्र यादव के एनसीईआरटी को पत्र लिखने के बाद अब 33 शिक्षाविदों ने परिषद से ऐसी ही गुज़ारिश की है.", " ने अपनी रिपोर्ट में कहा है कि 33 शिक्षाविदों ने परिषद से एनसीईआरटी की क़िताबों से ये कहते हुए नाम हटाने की गुज़ारिश की है कि \"उनका सामूहिक रचनात्मक प्रयास ख़तरे में है.\"", "अख़बार लिखता है कि जिन 33 शिक्षाविदों ने एनसीईआरटी के निदेशक दिनेश सकलानी को पत्र लिखकर अपना नाम हटाने की गुज़ारिश की है उनमें जवाहरलाल नेहरू यूनिवर्सिटी के पूर्व प्रोफ़ेसर कांति प्रसाद वाजपेयी हैं. ", "पत्र में जिन लोगों ने हस्ताक्षर किए हैं उनमें अशोका यूनिवर्सिटी के पूर्व कुलपति प्रताप भानू मेहता, सीएसडीएस के पूर्व निदेशक राजीव भार्गव, जेएनयू की प्रोफ़ेसर निवेदिता मेनन, हैदराबार यूनिवर्सिटी के पूर्व प्रोफ़ेसर केरी सूरी और इंडियन इंस्टीट्यूट ऑफ़ एडवांस स्टडीज़ के पूर्व निदेशक पीटरल रोनाल्ड डिसूज़ा शामिल हैं.", "इस पत्र में कहा गया है कि \"चूंकि मूल पुस्तकों में कई व्यापक बदलाव किए गए हैं और इन्हें अलग तरह की क़िताब बना दिया गया है. ऐसे में हमारे लिए ये स्वीकार करना मुश्किल है कि इन्हें हमने तैयार किया है और इनसे हमारा नाम जुड़ा रहे.\"", " के अनुसार गुरुवार को रक्षा मंत्रालय ने अमेरिका से 31 प्रिडेटर (एमक्यू-9बी सी गार्डियन) ड्रोन खरीदने की योजना को मंज़ूरी दे दी है. ", "इसके बाद अब ये उम्मीद की जा रही है कि इस बारे में अगले सप्ताह मोदी के अमेरिका दौरे के दौरान औपचारिक घोषणा की जा सकती है.", "अख़बार लिखता है कि रक्षा मंत्री राजनाथ सिंह की अध्यक्षता में डिफेंस एक्विज़िशन काउंसिल की एक बैठक में जनरल एटोमिक्स के बनाए ये ड्रोन खरीदने का फ़ैसला लिया गया है. ", "भारत लंबे वक्त से अमेरिका से ये ड्रोन हासिल करना चाहता है. प्रिडेटर ड्रोन हवा से ज़मीन में मार कर सकने वाली मिसाइलें ले जाने में सक्षम होते है और लगातार 27 घंटों तक हवा में रह सकते हैं. साथ ही ये लंबी दूरी में मौजूद ठिकाने पर सटीक निशाना लगाने के लिए स्मार्ट बम भी ले जा सकते हैं.", "अख़बार लिखता है कि तीन अरब डॉलर क़ीमत के इस समझौते के तहत भारत अमेरिका से 31 प्रिडेटर ड्रोन खरीदना चाहता है. इनमें से 15 नौसोना को दी जाएंगी, 8 वायु सेना और अन्य 8 थल सेना को दी जाएंगी.", " में छपी एक ख़बर के अनुसार गुरुवार को पंचायत चुनावों से पहले हुई हिंसा में कम से कम तीन लोगों की मौत हुई है. 8 जुलाई को होने वाले पंचायत चुनावों में गुरुवार को नामांकन का आख़िरी दिन था.", "अख़बार लिखता है कि जहां उत्तर दिनाजपुर के चोपड़ा इलाक़े में गोलीबारी में सीपीआई(एम) के एक कार्यकर्ता की मौत हुई, वहीं दक्षिण 24 परगना में इंडियन सिकुलर फ्रंट के एक और तृणमूल कांग्रेस के एक कार्यकर्ता की मौत हुई है.", "अख़बार लिखता है कि कोलकता से 30 किलोमीटर दूर भानगर में ताज़ा हिंसा की घटना हुई है, यहां इंडियन सिकुलर फ्रंट और तृणमूल कांग्रेस के कार्यकर्ता आपस में भिड़ गए. दोनों तरफ से एकदूसरे पर गोली चलाने की भी ख़बर है.", "अख़बार लिखता है कि यहां के बिजयगंज बाज़ार इलाक़े में पुलिस की मौजूदगी में नामांकन सेंटर को उपद्रवियों ने आग के हवाले कर दिया.", "इंडियन सिकुलर फ्रंट के एक नेता के अनुसार तृणमूल कांग्रेस के कार्यकर्ताओं ने उनके उम्मीदवार का  नामाकंन पत्र छीन लिया जिसके बाद यहां हिंसा शुरू हुई. वहीं सीपीआईएम कार्यकर्ताओं का कहना है कि उन्हें नामांकन भरने से रोका गया.", "हालांकि तृणमूल कांग्रेस के एक नेता के हिंसा का आरोप विपक्षी पार्टियों पर लगाया है और कहा है कि आपसी झगड़े के कारण यहां हिंसा हुई."]},
{"Heading": "मध्य प्रदेश: बजरंग दल कार्यकर्ताओं पर चलाईं लाठियां, 24 घंटे के अंदर पुलिस अफ़सरों का तबादला- प्रेस रिव्यू", "URL": "https://www.bbc.com/hindi/articles/crgdq1gl01zo", "Content": ["बजरंग दल के कार्यकर्ता गुरुवार रात को इंदौर के व्यस्त पलासिया चौक पर कथित तौर पर अवैध ड्रग माफ़िया के ख़िलाफ़ पर प्रदर्शन कर रहे थे.", " में छपी एक ख़बर के अनुसार प्रदेश की सत्ताधारी बीजेपी और विश्व हिंदू परिषद ने पुलिस कार्रवाई पर कड़ी आपत्ति जताई थी जिसके बाद डीसीपी धर्मेंन्द सिंह भदौरिया समेत एक और पुलिस अधिकारी को फ़ील्ड पोस्टिंग से हटाया गया है.", "अख़बार लिखता है कि बीजेपी के साथ-साथ विपक्षी दल कांग्रेस ने पुलिस के लाठीचार्ज पर सवाल उठाए थे. इस मामले में प्रदेश सरकार ने जांच भी शुरू कर दी है.", "अख़बार ने इंदौर के पुलिस कमिश्नर मार्कंड देयोस्कर के हवाले से बताया है कि डीसीपी धर्मेंन्द सिंह भदौरिया को मौजूदा सेवा से मुक्त कर दिया गया है और अब उन्हें रुस्तमजी आर्म्ड पुलिस ट्रेनिंग कॉलेज में बतौर कमांडेंट नियुक्त किया गया है. वहीं पलासिया पुलिस स्टेशन के ऑफ़िसर-इन-चार्ज रहे पुलिस अधिकारी संजय सिंह बैंस को अब पुलिस लाइन में नियुक्त किया गया है.", "गुरुवार रात इंदौर के पलासिया चौक पर कुछ लोग प्रदर्शन कर रहे थे, इस कारण इस व्यस्त सड़क पर ट्रैफिक जाम लग गया. पुलिस ने यहां से लोगों को हटाने के लिए लाठीचार्ज किया.", "धर्मेंन्द सिंह भदौरिया का कहना है कि ये लोग बिना इजाज़त प्रदर्शन करने के लिए यहां एकत्र हुए थे और इस कारण आम लोगों को परेशानी हो रही थी. कई बार गुज़ारिश करने के बाद भी जब ये लोग वहां से नहीं हटे तो पुलिस को 'मामूली ताकत' का इस्तेमाल करना पड़ा.", "इस घटना का वीडियो सोशल मीडिया पर वायरल हो गया. मामला बढ़ा तो राज्य के गृह मंत्री नरोत्तम मिश्रा ने जांच के आदेश दिए.", "बीजेपी प्रदेश अध्यक्ष वीडी शर्मा ने घटना की आलोचना करते हए कहा, \"अगर बजरंग दल के हमारे कार्यकर्ता अपनी मांगें रख रहे हैं और आवाज़ उठा रहे हैं तो उन्हें बर्बर तरीके से नहीं पीटा जाना चाहिए था. इसके लिए ज़िम्मेदार अधिकारियों को बख़्शा नहीं जाएगा.\"", "वहीं कर्नाटक में बजरंग दल को बैन करने की बात कर चुकी कांग्रेस के प्रवक्ता पीयूष बबेले ने प्रदेश के मुख्यमंत्री पर निशाना साधा और कहा, \"बजरंग दल के कार्यकर्ता अवैध शराब के ठिकानों (पब) का विरोध कर रहे थे. शराब के मामले में शिवराज सिंह समझौता नहीं करते, लेकिन जो अवैध शराब का विरोध करेगा उसे अधमरा कर दिया जाएग.\"", "मुंबंई के एक स्कूल में लगे लाउडस्पीकर के कारण उस वक्त हंगामा खड़ा हो गया जब यहां से अज़ान की आवाज़ बाहर तक गूंजने लगी. मामला बढ़ा तो स्कूल ने एक टीचर को सस्पेंड कर दिया.", " में छपी एक ख़बर के अनुसार स्कूल के पास मॉर्निंग वॉक पर निकले कुछ लोगों ने अज़ान की 30 संकेड की क्लिप रिकॉर्ड करके ऑनलाइन पोस्ट कर दी.", "इसके बाद कपोल विद्यानिधि इंटरनेशनल नाम के इस स्कूल के बाहर कुछ अभिभावक जमा हो गए. कुछ देर में बीजेपी, महाराष्ट्र नव निर्माण सेना और शिव सेना एकनाथ शिंदे गुट से जुड़े कार्यकर्ताओं ने विरोध प्रदर्शन करना शुरू कर दिया. मामला बढ़ा तो क़ानून व्यवस्था बनाए रखने के लिए पुलिस को हरकत में आना पड़ा.", "अख़बार लिखता है कि स्कूल के प्रिंसिपल का कहना था कि बच्चों को सभी धर्मों के बारे में बताने के लिए ऐसा किया गया, लेकिन उनकी कोशिशों को ग़लत तरीके से समझा जा रहा है.", "लेकिन विरोध कर रहे अभिभावकों का कहना था कि इस मामले में जब तक कोई कार्रवाई नहीं होती वो स्कूल के बाहर धरना देंगे. इसके बाद अज़ान चलने वाले टीचर को निलंबित किया गया और अभिभावकों को शांत करने के लिए एक वैदिक गीत भी चलाया गया.", "कांदिवली पुलिस स्टेशन ने इस माममे में अभी एफ़आईआर दर्ज नहीं की है लेकिन जांच का आश्वासन दिया है. डिप्टी कमिश्नर ऑफ़ पुलिस अजय बंसल ने कहा, \"कुछ पेरेंन्ट्स ने हमसे शिकायत की है कि शुक्रवार सवेरे की प्रार्थना में स्कूल में अज़ान सुनाई गई थी. हम सभी एंगल से मामले की जांच कर रहे हैं और इस मामले में क़ानूनी कार्रवाई की जाएगी.\"", "यौन उत्पीड़न के आरोपों से घिरे भारतीय कुश्ती महासंघ के पूर्व अध्यक्ष और बीजेपी सांसद बृजभूषण शरण सिंह के ख़िलाफ़ कोर्ट में दी गई चार्जशीट में पुलिस ने महिला पहलवानों की छह में चार शिकायतों के मामले में सबूत के तौर पर तस्वीरें और कम से कम तीन मामलों में सबूत के तौर पर वीडियो पेश किए हैं.", " में छपी एक ख़बर के अनुसार गुरुवार को दिल्ली पुलिस ने यौन उत्पीड़न, हिंसा और स्टॉकिंग के आरोपों का सामना कर रहे बृजभूषण सिंह के ख़िलाफ़ 1,500 पन्नों की चार्जशीट दायर की है.", "बृजभूषण सिंह के ख़िलाफ़ पॉक्सो क़ानून के तहत लगे आरोपों के मामले में पुलिस ने कैंसलेशन रिपोर्ट फाइल की है. उन पर आरोप लगाने वाली नाबालिग़ पहलवान ने अपने आरोप वापिस ले लिए थे, जिसके बाद पुलिस ने कोर्ट को कैंसलेशन रिपोर्ट सौंपी है.", "चार्जशीट में छह महिला पहलवानों के बयानों के साथ-साथ 70 से 80 चश्मदीदों के बयान और सबूत के तौर पर तस्वीरें, वीडियो और कॉल रिकॉर्ड शामिल किए गए हैं. सूत्रों के हवाले से अख़बार लिखता है कि पुलिस का कहना है कि तस्वीरें और वीडियो शिकायतों से जुड़े सबूत के तौर पर दिए गए हैं.", "एक वरिष्ठ अधिकारी का कहना है कि उन्होंने शिकायतकर्ता और आरोपी दोनों की अलग-अलग टूर्नामेंट और खेलों की तस्वीरें सबूत के तौर पर रिपोर्ट में संलग्न की हैं. ", "उन्होंने कहा, \"हमने चार्जशीट में हर शिकायत को अलग-अलग कर के पेश किया है क्योंकि छह महिला पहलवानों ने अपनी शिकायतों में एक नहीं बल्कि कई घटनाओं का ज़िक्र किया है. हमने हम मामले में सबूत के तौर पर चश्मदीदों के बयान, तस्वीरें और वीडियो जोड़े हैं. छह में से चार मामलों में हमने तस्वीरें दी हैं.\"", "\"कुछ तस्वीरें और वीडियो पहलवानों ने दिए हैं और कुश्ती महासंघ के दफ्तर, टूर्नामेंट और कैंपों से जुड़ी शिकायतों की जांच में हमें कुछ वीडियो भी मिले हैं जो हमने सबूत के तौर पर पेश किए हैं. अब कोर्ट पर है कि इन मामलों में वो क्या गुनाह तय करती है और क्या सज़ा देती है.\"", "अख़बार ", " में छपी एक ख़बर के अनुसार बीते कई दिनों से जातीय हिंसा से जूझ रहे देश के पूर्वोत्तर राज्य मणिपुर में शुक्रवार को भीड़ और रैपिड एक्शन फोर्स के जवानों के बीच झड़प हुई. ", "भीड़ ने रास्तों पर आगज़नी कर अवरोध पैदा किया और सरकार और लोगों की संपत्ति को भी नुक़सान पहुंचाया.", "अख़बार लिखता है कि भीड़ ने केंद्रीय मंत्री आरके रंजन के घर पर हमला कर घर में आग लगाने की कोशिश की. वहीं शाही महल के पास आदिवासी समुदाय से ताल्लुक रखने वाले एक रिटायर्ड आईएएस अधिकारी के गोदाम को आग के हवाले कर दिया.", "वहीं मणिपुर के खामेनलोग इलाक़े में नौ लोगों की हत्या के मामले में मुख्यमंत्री एन बीरेन सिंह ने कहा है कि दोषियों की तलाश अभी जारी है, अपराधियों को बख़्शा नहीं जाएगा.", "एक और ख़बर में अख़बार लिखता है कि मणिपुर में एक नेशनल हाईवे और छह दूसरे रास्तों में रुकावट होने के कारण वहां ज़रूरी सामान की कमी हो गई है. ", "रास्ते बंद होने से राज्य के कई हिस्सों में शिशु आहार और दवाओं की कमी हो गई है, साथ ही सुरक्षाबलों की आवाजाही पर भी असर पड़ रहा है.", "अख़बार लिखता है कि आदिवासियों ने राज्य को देश के दूसरे हिस्सों से जोड़ने वाले नेशनल हाईवे को और महिलाओं के नेतृत्व वाले समूहों ने कम से कम छह और सड़कों को बंद कर रखा है. "]},
{"Heading": "पाकिस्तानी एशिया कप में हाइब्रिड मॉडल को हार और जीत दोनों क्यों बता रहे हैं?", "URL": "https://www.bbc.com/hindi/articles/cp4k1xlylgwo", "Content": ["पाकिस्तान क्रिकेट बोर्ड (पीसीबी) की प्रबंधन कमिटी के प्रमुख नजम सेठी ने हाइब्रिड मॉडल में होने वाले इस टूर्नामेंट की तारीख़ों की घोषणा की है. ", "नजम सेठी ने सोशल मीडिया पर एक वीडियो पोस्ट कर इसके बारे में जानकारी दी. उन्होंने लिखा, \"पाकिस्तान क्या आप तैयार हैं? एशिया कप आ रहा है.\"", "उन्होंने कहा कि एशियन क्रिकेट काउंसिल (एसीसी) ने हाइब्रिड मॉडल के तहत पाकिस्तान में एशिया कप के आयोजन को स्वीकृति दे दी है.", "इससे पहले 2008 में पाकिस्तान में इस तरह का टूर्नामेंट आयोजित किया गया था, जिसमें कई देशों की टीमें शामिल हुई थीं. उस वक़्त 50 ओवर वाले मैचों के एशिया कप टूर्नामेंट में कुल छह देशों की टीमों ने हिस्सा लिया था.", "नजम सेठी ने एक बयान जारी कर कहा, \"मुझे ख़ुशी है कि एसीसी ने हमारे हाइब्रिड मॉडल के प्रस्ताव को मंज़ूर कर लिया है. इसके बाद टूर्नामेंट का आयोजन पीसीबी ही करेगा, लेकिन मैच पाकिस्तान और श्रीलंका में खेले जाएंगे.\"", "सोशल मीडिया में जारी किए वीडियो में नजम सेठी ने कहा, \"जैसा हमने वादा किया था एशिया कप पाकिस्तान आ रहा है. ये हाइब्रिड मॉडल एक नई पेशकश हैं. इसके साथ आने वाले वक़्त में और भी दरवाज़े खुल सकते हैं. ये पुराने सभी मसलों का हल है.\"", "\"आख़िरी बार 2008 में पाकिस्तान में कई टीमें खेलने आई थीं. उसके बाद 2016 में पीसीबी पाकिस्तान में पाकिस्तान सुपर लीग लेकर आया और इसका हर संस्करण एक के बाद एक बेहतर होते गए और बड़े-बड़े खिलाड़ी इसमें शामिल हुए. इसके बाद कई मुल्कों मे पाकिस्तान का दौरा किया. कई देशों को साथ मिलकर कोई टूर्नामेंट का आयोजन कराना था, अब मैंने आपको इसकी ख़बर दे दी है.\"", "एसीसी ने 2023 में एशिया कप के आयोजन के अधिकार बीते साल पाकिस्तान को दिया था. इसके बाद बीसीसीआई ने कहा कि भारत की टीम पड़ोसी मुल्क में जाकर मैच नहीं खेलेगी.", "एसीसी के अध्यक्ष जय शाह ने कहा था कि पाकिस्तान को लेकर भारत की अपनी नीति है और बीसीसीआई उसका पालन करेगी.", "उन्होंने कहा था, \"भारत 2023 का एशिया कप न्यूट्रल वेन्यू में खेलेगा. भारत की टीम पाकिस्तान नहीं जा सकती, वहीं पाकिस्तान की टीम भारत नहीं आ सकती. पहले भी एशिया कप के मैच न्यूट्रल वेन्यू में हुए हैं.\"", "इसके बाद एशिया कप के आयोजन को लेकर सवाल खड़े हो गए. मामला इतना बिगड़ा कि पाकिस्तान ने भारत में होने वाले वर्ल्ड कप टूर्नामेंट से पीछे हटने की चेतावनी तक दे दी.", "अब गुरुवार को नजम सेठी ने कहा कि भारत की टीम पाकिस्तान में आकर खेल नहीं सकेगी इसलिए हाइब्रिड इस तरह की व्यवस्था की गई है.", "भारतीय टीम टूर्नामेंट में हिस्सा तो लेगी लेकिन नजम सेठी ने बताया कि भारतीय टीम पाकिस्तान में कोई मैच नहीं खेलेगी.", "उन्होंने कहा, \"पाकिस्तान के फैन्स चाहते हैं कि 15 सालों के बाद पहली बार वो भारतीय टीम को पाकिस्तान में खेलते देख सकें. लेकिन हम भारतीय क्रिकेट बोर्ड (बीसीसीआई) की स्थिति समझते हैं. पीसीबी की तरह बीसीसीआई को भी सीमा पार करने से पहले सरकार की इजाज़त की ज़रूरत होती है. ऐसे में हाइब्रिड मॉडल का रास्ता ही बढ़िया समाधान था और मैंने इसके लिए ज़ोर लगाया.\"", "उन्होंने कहा, \"हमें उम्मीद है कि हम इस टूर्नामेंट के लिए बेहतर व्यवस्था कर पाएंगे. इसमें हिस्सा लेने वाली टीमों की हम बेहतर खातिरदारी कर पाएंगे, साथ ही 2025 फरवरी-मार्च में पाकिस्तान में होने वाले आईसीसी चेंपियन्स ट्रॉफ़ी के लिए भी तैयारी कर पाएंगे.\"", "\"एसीसी के साथ अभी चर्चा जारी है और इसके आयोजन को लेकर हम श्रीलंका क्रिकेट के साथ भी लगातार बात कर रहे हैं. इस टूर्नामेंट के सफल आयोजन में हम कोई कोर कसर नहीं छोड़ेंगे.\"", "पाकिस्तान के सोशल मीडिया पर पीसीबी के प्रस्तावित हाइब्रिड मॉडल को लेकर बीते कई दिनों से चर्चा चल रही है. ", "कुछ लोगों का  कहना था कि पाकिस्तान ने हाइब्रिड मॉडल का प्रास्तव देकर ग़लती की, उसे ऐसा नहीं करना चाहिए था.", " नाम के एक यूट्यूब ब्लॉगर ने कहा था, \"सारे मैच पाकिस्तान में ही होने चाहिए थे, और जो टीम इसमें शामिल न हो उसके प्वाइंट्स किसी और टीम को दे दिए जाते. ऐसा पहले भी विश्व कप में हो चुका है.\"", "\"लेकिन पाकिस्तान खुद ही हल पर हल देता जा रहा था और लग रहा था कि किसी को इससे कोई सरोकार नहीं था. ऐसा लगता है कि एशिया क्रिकेट काउंसिल बीसीसीआई के इर्दगर्द घूम रही है और बीसीसीआई जय शाह के इर्दगिर्द घूम रही है. आने वाले विश्व कप पर इसका बड़ा असर पड़ सकता है.\"", "सईद ओमर ने सोशल मीडिया पर लिखा, \"हमें लॉलिपॉप दिया जा रहा है, हम देश में केवल एक ही मैच खेल पाएंगे. हाइब्रिड मॉडल के हिसाब से भारत एशिया कप में खेलने को राज़ी हो गया है लेकिन पाकिस्तान पूरे विश्व कप के लिए वहां जाएगी.\"", "डॉन न्यूज़ से स्पोर्ट्स एडिटर ", " ने लिखा, \"ये अच्छी बात है. मैंने 20 मई को ख़बर दी थी कि एसीसी हाइब्रिड मॉडल के पीसीबी के प्रस्ताव को स्वीकर कर लेगा. टूर्नामेंट के पहले चार मैच पाकिस्तान में होंगे.\"", "एक ", " में उन्होंने लिखा, \"नजम सेठी के हाइब्रिड मॉडल के प्रस्ताव ने मामले के रुख़ पीसीबी की तरफ मोड़ दिया. बीसीसीआई ने 2021 अक्तूबर को घोषणा कर दी थी कि एशिया कप का आयोजन पाकिस्तान से बाहर किया जाएगा. उम्मीद है कि पाकिस्तान अब विश्व कप 2023 में हिस्सा लेगा और ये सुनिश्चित कर सकेगा कि 2025 के चैंपियन्स ट्रॉफ़ी में भारत हिस्सा ज़रूर ले.\"", " लिखते हैं, \"क्या पीसीबी और बीससीआई के बीच कोई डील हुई है? एशिया कप के लिए हाइब्रिड मॉडल को स्वीकृति का असर 2023 के विश्व कप और 2025 की चैंपियन्स ट्रॉफ़ी पर पड़ेगा. विश्व कप के लिए पाकिस्तान की टीम भारत जाएगी और चैंपियन्स ट्रॉफ़ी का आयोजन पाकिस्तान में होना है.\"", "वो लिखते हैं, \"ये नजम सेठी की जीत है. भारतीय मीडिया का प्रोपोगैंडा था कि बीसीसीआई पूरे टूर्नामेंट का आयोजन किसी न्यूट्रल वैन्यू में कराना चाहती है, लेकिन नजम सेठी ने अपना पक्ष मज़बूती से पेश किया.\"", " ने नजम सेठी की तारीफ की. उन्होंने लिखा, \"ये भविष्य की दिशा में अच्छा क़दम है. उम्मीद है कि भारत टूर्नामेंट के दौरान थोड़ी समझदारी दिखाएगा और इसके जवाब में 2025 में चैंपियन्स ट्रॉफ़ी के लिए पाकिस्तान आएगा. कम से कम क्रिकेट की खातिर ही सही.\"", "ट्रोल पाकिस्तानी नाम के एक ट्विटर यूज़र ने इस पर तंज कसते हुए एक कार्टून पोस्ट किया. उनका कहना है कि सभी बड़े मैच श्रीलंका में खेले जाएंगे जबकि चार बेकार के मैच पाकिस्तान में होंगे.", " लिखते है, \"आप चार मैचों को लेकर ख़ुश हो रहे हैं. आपने हमसे वादा किया था कि एशिया कप का आयोजन पाकिस्तान में होगा. अगर भारत अपने मैच पाकिस्तान में नहीं खेलेगा तो पाकिस्तान को विश्व कप में अपने मैच भारत में नहीं खेलने चाहिए. लेकिन ये मामला नहीं है. इसके अलावा दूसरी टीमों के मैच भी अब पाकिस्तान में नहीं होंगे, और केवल चार मैचों के लिए आप खुद को हीरो साबित करने की कोशिश कर रहे हैं. भीख मागने वाले को चुनने का अधिकार नहीं होता.\"", " ने लिखा, \"दिन के आख़िर में भारत की टीम पाकिस्तान नहीं आ रही है, लेकिन विश्व कप के लिए पाकिस्तान की टीम भारत जाएगी. ये किस तरह की जीत हुई.\"", " ने पोस्ट किया, \"चार मैच यानी टूर्नामेंट का 25 फ़ीसदी पाकिस्तान में होगा. ये किसी सूरत में आपकी जीत नहीं है. आप बाकी के चार मैच भी कहीं और होने दे सकते थे. पता नहीं फैन्स के लिए ये कितनी बड़ी ख़बर है.\"", "भारतीय खेल पत्रकार ", " ने एक लेख में कहा है कि शायद यही एक रास्ता बचा रह गया था. इसके बिना पाकिस्तान इसमें खेल नहीं पाता और एसीसी का पूरा मकसद ही कमज़ोर हो जाता क्योंकि इसका मकसद ही सभी एशियाई मुल्कों का एक साथ आना था. ", "वो लिखते हैं, \"अगर भारत और पाकिस्तान आमने-सामने न खेले तो ब्रॉडकास्टर जितने पर सहमति बनी है उसके तीसरा हिस्सा भी देने को तैयार नहीं होगा. आकलन बताते हैं कि एशिया कप के मैचों में 79 फ़ीसदी रिवेन्यू भारत और पाकिस्तान के बीच खेले गए मैचों से मिलता है.\"", "अंतरराष्ट्रीय क्रिकेट में बीसीसीआई की ताक़त पाकिस्तान के लोग बख़ूबी जानते हैं. ", "पाकिस्तान क्रिकेट बोर्ड के पूर्व अध्यक्ष रमीज़ राजा ने कहा था, ''पाकिस्तान क्रिकेट बोर्ड 50 पर्सेंट इंटरनेशनल क्रिकेट काउंसिल की फ़ंडिंग पर चलता है और आईसीसी की फ़ंडिंग ये होती है कि वो टूर्नामेंट कराती है और उसके जो पैसे हैं, वो अपने मेंबर बोर्ड में बांट देती है.''", "''जो आईसीसी की फ़ंडिंग है, उसका 90 पर्सेंट इंडियन मार्केट से आता है. सो एक तरह से इंडिया के बिज़नेस हाउसेज़ पाकिस्तान क्रिकेट को चला रहे हैं. और कल कोई भारतीय प्रधानमंत्री ये सोच लें कि हम पाकिस्तान को फ़ंडिंग नहीं देंगे तो हमारा क्रिकेट बोर्ड कोलैप्स भी हो सकता है.\"", "वो कहते हैं \"एसीसी भारत और पाकिस्तान को हमेशा एक ही ग्रूप में रखता है, क्योंकि ऐसा कर के वो दोनों के बीच कम से  दो मैच सुनिश्चित कर सकता है और हो सकता है कि दोनों फ़ाइनल मैच तक भी पहुंचे. मैच चाहे कोई भी जीते आयोजकों के लिए फायदे का सौदा होगा.\""]},
{"Heading": "केदारनाथ त्रासदी के 10 साल: वो ख़ौफ़नाक रात जब चारों तरफ़ छा गई थी तबाही ", "URL": "https://www.bbc.com/hindi/articles/cge198wd4eko", "Content": ["बीबीसी संवाददाता", "इस बाढ़ में हज़ारों की संख्या में लोग बह गए जिनमें से कई लोगों के शव कभी मिले ही नहीं.", "10 साल बाद, तबाही के केंद्र में रहे केदारनाथ की उस विभीषिका को याद करते हुए राम करण बेनिवाल  बताते हैं कि किस तरह उस बाढ़ ने उनके परिवार को हमेशा के लिए तोड़ दिया.", "पढ़ें, उन्होंने बीबीसी को इस घटना के बारे में क्या बताया...", "मैं अपनी पत्नी और पांच अन्य लोगों (मेरे दो भाई, उनकी पत्नियां और एक अन्य व्यक्ति) के साथ 9 जून 2013 को राजस्थान के अपने गृह नगर जोधपुर से केदारनाथ के लिए चला था.", "मेरे बच्चे पढ़ाई और अन्य कामों में व्यस्त थे लिहाजा उन्होंने हमारे साथ नहीं आने का फ़ैसला किया था.", "मेरी पत्नी छोटा देवी और मैं उस विभीषिका के दिन से पहले तक तीन मुख्य धाम बद्रीनाथ, यमुनोत्तरी और गंगोत्री जा चुके थे. तब केवल केदारनाथ ही जाना बचा था.", "16 जून को हम केदारनाथ के पवित्र मंदिर पहुंचे. वहां पूजा, अर्चना करने के बाद हम नीचे की तरफ़ रामबाड़ा चल पड़े थे.", "अभी हम रास्ते में ही थे कि बहुत तेज़ बारिश होने लगी. हम क़रीब शाम पांच बजे रामबाड़ा पहुंचे और रात वहीं गुज़ारने का फ़ैसला किया.", "रात को हम अलकनंदा नदी के किनारे पर बैठकर राम नाम का जप कर रहे थे कि अचानक मुझे नदी और पास की चट्टानों से बहुत तेज़ आवाज़ सुनाई पड़ी.", "नदी के साथ बहुत बड़े - बड़े पत्थर लुढ़कते हुए नीचे आ रहे थे और वो इतनी उग्र हो चुकी थी कि उसने अपनी चपेट में इंसानों को ले लिया था.", "मेरी पत्नी और एक भाभी भी उसमें बह गईं. फिर नदी मेरे एक भाई को भी बहा ले गई. ", "मेरे बाकी रिश्तेदार भी कहीं नहीं दिख रहे थे. ", "मैं दौड़कर एक बड़े पत्थर के पास खड़ा हुआ ताकि उस भूस्खलन की वजह से नदी में ऊपर से आते पत्थरों की चपेट में आने से बच सकूं.", "मैंने देखा कि जिन पहाड़ों पर पेड़ थे वो उतनी आसानी से नहीं दरक रहे थे जितने कि वो पहाड़ जिन पर कुछ नहीं था या केवल पत्थर मौजूद थे.", "मैं तेज़ी से दौड़कर उन पेड़ों वाली एक पहाड़ी के एक पेड़ पर चढ़कर उसकी शाखा से लिपट गया. ", "मेरी आंखों के सामने कुछ ही दूरी पर पूरा का पूरा पहाड़ नदी में समा रहा था.", "ये देख कर मेरा दिमाग सुन्न पड़ गया. जो सब देखा वो मेरा दिमाग प्रोसेस ही नहीं कर पा रहा था. ", "वहां जम जाने वाली ठंड थी और मेरे कपड़े भी गीले हो चुके थे. ", "मेरे आसपास कुछ और लोग भी पेड़ों से चिपके हुए थे. ", "लेकिन कोई एक शब्द भी नहीं बोल रहा था. ", "सभी उदास और निराश थे. पेड़ पर चढ़ने के दौरान मेरा कंधा उखड़ गया था लेकिन किसी तरह मैंने उसे ठीक किया. आज भी मेरे कंधे में दर्द होता है.", "वो प्राकृतिक आपदा थी जो भगवान की मर्ज़ी से हुई थी. ", "मैं उसे एक ट्रेन यात्रा की तरह याद करता हूं जहां सफ़र के दौरान सभी यात्री आपस में बातें करते हैं, पर अपना स्टेशन आने पर उतर जाते हैं.", "शायद केदारनाथ मेरी पत्नी का वो आख़िरी स्टेशन था.", "अब मैं अपना समय ध्यानयोग और भगवान का नाम लेकर गुज़ारता हूं ताकि वो घटना मेरा ध्यान न खींचे.", "अगर आप मुझसे पूछें कि क्या मैं दोबारा केदारनाथ जाउंगा तो मेरा जवाब स्पष्ट तौर पर ‘हां’ होगा.", "डर में जीने का कोई मतलब नहीं है और अब मुझे कोई डर भी नहीं है. वास्तव में, मैं वहां अपने बच्चों को भी ले जाना चाहूंगा.", "केदारनाथ उत्तराखंड के रुद्रप्रयाग ज़िले में स्थित है जो समुद्रतल से 3,584 मीटर की ऊंचाई पर हिमालय के गढ़वाल क्षेत्र में पड़ता है.", "केदारनाथ को हिन्दुओं के पवित्र चार धामों में से एक माना जाता है. हिंदू धार्मिक ग्रंथों में जिन बारह ज्योतिर्लिंगों का उल्लेख है, केदारनाथ उनमें सबसे ऊंचाई पर स्थित ज्योतिर्लिंग है.", "केदारनाथ मंदिर के पास ही मंदाकिनी नदी बहती है. गर्मियों में यहां बड़ी संख्या में तीर्थ यात्री और पर्यटक आते हैं.", "यह मंदिर क़रीब एक हज़ार साल पुराना बताया जाता है जिसे चतुर्भुजाकार आधार पर पत्थर की बड़ी बड़ी पट्टियों से बनाया गया है.", "इसमें गर्भगृह की ओर ले जाती सीढ़ियों पर पाली भाषा के शिलालेख देखने को मिलते हैं.", "यह मंदिर गर्मियों के दौरान क़रीब छह महीने के लिए ही खुला रहता है, सर्दियों में इसे बंद कर दिया जाता है.", "सर्दियों में यहां भारी बर्फ़बारी होती है जिससे यह बर्फ़ की एक मोटी परत से ढक जाता है.", "मान्यता है कि देश भर में अद्वैत वेदान्त के प्रति जागरूकता फ़ैलाने वाले हिंदुओं के प्रसिद्ध संत आदि शंकराचार्य ने चारों धामों की स्थापना के उपरांत 32 वर्ष की आयु में इसी स्थान पर समाधि ली थी.", "उत्तराखंड में स्थित गंगोत्री, यमनोत्री, केदारनाथ और बद्रीनाथ की यात्रा को चार धाम यात्रा के नाम से जाना जाता है.", "हिंदुओं में धार्मिक तीर्थयात्रा के रूप में इसकी बहुत मान्यता है. ", "हिमालय की पश्चिम दिशा में उत्तरकाशी ज़िले में स्थित यमनोत्री चार धाम का पहला पड़ाव है.", "चार धाम के दर्शन के लिए जाने वाले श्रद्धालु पहले यमनोत्री फिर गंगोत्री और फिर बद्रीनाथ और केदारनाथ जाते हैं."]},
{"Heading": "BBC Hindi: बीते हफ़्ते की वो ख़बरें, जो शायद आप मिस कर गए", "URL": "https://www.bbc.com/hindi/india-65925226", "Content": ["उम्मीद है कि आप अच्छे होंगे, खुश होंगे. ", "हम जानते हैं कि रोज़मर्रा की आपा-धापी के बीच आपके लिए देश-दुनिया की हर ख़बर पर नज़र रखना मुश्किल होता होगा.", "ऐसे में हम लाए हैं बीते सप्ताह की कुछ दिलचस्प और अहम ख़बरें, जिन पर शायद आपकी नज़र ना गई हो.", "ये पाँच ख़बरें आपने पढ़ लीं तो ये समझिए कि आप पूरी तरह से अपडेटेड हो गए.", "दुनिया के सबसे बड़े तेल उत्पादक देश सऊदी अरब और सर्वाधिक ऊर्जा खपत वाले देश चीन के बीच रिश्तों का आधार अभी तक तेल ही रहा है, लेकिन अब इन दोनों देशों के बीच रिश्तों की तस्वीर बदल रही है.", "शनिवार-रविवार को सऊदी अरब की राजधानी रियाद में हुए 10वें अरब-चीन व्यापार सम्मेलन में दोनों देशों ने अपने रिश्तों को नई दिशा देने की कोशिश की है.", "इस सम्मेलन में दोनों देशों के बीच दस अरब डॉलर के समझौते हुए हैं.", "पिछले हफ़्ते ही प्रधानमंत्री नरेंद्र मोदी और सऊदी अरब के प्रधानमंत्री मोहम्मद बिन-सलमान ने फ़ोन पर बात की थी. दोनों नेताओं ने द्विपक्षीय संबंधों की समीक्षा की थी.", "सऊदी अरब ने श्रीनगर में जी-20 की एक बैठक में अपने प्रतिनिधि को नहीं भेजा था. श्रीनगर में जी-20 की बैठक कराने पर पाकिस्तान ने आपत्ति दर्ज कराई थी. ", ".", "तो आखिरकार वही हुआ जिसका हर किसी को डर था. एक असंभव सी जीत का सपना लेकर मैच के आखिरी दिन टीम इंडिया की बल्लेबाज़ी ताश के पत्तों की तरह ऐसी बिखरी जिससे 1990 के दशक वाली कमज़ोर भारतीय टीमों की यादें ज़ेहन में दोबारा ताजा हो गई.", "जीतना तो दूर की बात, टीम इंडिया मैच को दूसरे सत्र तक भी ले जाने में नाकाम रही और विराट कोहली जैसे दिग्गज बल्लेबाज़ एक बार फिर से दुनिया के सबसे बड़े प्लेटफॉर्म पर नाकाम हुए.", "अगर टीम इंडिया ने पिछले एक दशक में कोई भी आईसीसी ट्रॉफी नहीं जीती है तो इसमें एक बड़ी वजह कोहली जैसे बल्लेबाज़ का हर अहम नॉक-ऑउट मैचों में नाकाम होना है. ", ".", "दिनभर: पूरा दिन,पूरी ख़बर", "शुक्रवार 9 जून की रात, कोलंबिया के घने जंगलों के बीच से सेना के वाकी टॉकी पर ज़िंदगी की वो गूंज सुनाई दी जिसके लिए पूरा देश दुआ मांग रहा था: 'चमत्कार, चमत्कार, करिश्मा, चमत्कार!'", "वॉकी टाकी पर सेना के कोडेड संदेश से लोगों को पता चला कि पिछले 40 दिनों से घने जंगलों के बीच जो चार बच्चे लापता थे, वो मिल गए हैं... ज़िंदा और सही सलामत.", "ये चारों बच्चे, कोलंबिया के हुईतोतो आदिवासी समुदाय के हैं. सभी बच्चे एक मई को हुए विमान हादसे के वक़्त से लापता थे. चारों बच्चे उस हल्के विमान में सफ़र कर रहे थे, जो एक मई को तड़के अमेज़न के घने जंगलों के बीच दुर्घटना का शिकार हो गया था.", "इस हादसे में बच्चों की मां की मौत हो गई थी. जिसके बाद 13 साल, 9 बरस, चार साल और एक साल के ये बच्चे उन घने जंगलों के बीच फंस गए थे, जहां पर ज़हरीले सांपों, ख़तरनाक जगुआर और मच्छरों का बसेरा है.", "राहत और बचाव करने वालों को शुरुआत में लगा था कि विमान हादसे में इन चारों बच्चों की भी मौत हो गई है.", "लेकिन, जंगल में बच्चों के पैरों के निशान, अधखाए जंगली फलों और दूसरे सुराग़ों ने बचाव टीमों के बीच ये उम्मीद जगा दी कि विमान दुर्घटना के बाद शायद ये बच्चे ज़िंदा बच गए और मदद मांगने के लिए हादसे वाली जगह से दूर चले गए. पूरी कहानी ", ".", "नसीरुद्दीन शाह भारतीय फ़िल्म जगत के अब तक के सबसे अनुभवी अभिनेताओं में से एक हैं लेकिन उनका विवादों से चोली दामन का नाता रहा है.", "वह अपनी बेबाक टिप्पणियों के कारण अतीत में विवादों का केंद्र रहे हैं.", "उनके शब्दों के तीर से न तो दिलीप कुमार बच सके और न ही भारत के पहले सुपर स्टार राजेश खन्ना या फिर साथी अदाकार अनुपम खेर.", "नसीरुद्दीन शाह ने कभी भी अपनी बात कहने से परहेज़ नहीं किया चाहे वह किसी के ख़िलाफ़ ही क्यों न हो और वह अपनी बात पर टिके रहने के लिए भी जाने जाते हैं.", "लेकिन हाल ही में उन्होंने सिंधी भाषा पर दिए एक विवादास्पद बयान पर माफ़ी मांगी है, जिस पर कई पाकिस्तानियों ने उन्हें सराहा है. दूसरी और उन्हें भारत में मराठी भाषा को फ़ारसी से जोड़ने पर भी आलोचना का सामना करना पड़ रहा है. पूरी कहानी ", ". ", "लैंसेट के एक ताज़ा शोध अध्ययन के मुताबिक़ भारत में 10.1 करोड़ लोग डायबिटीज़ से ग्रसित हैं.", "वहीं भारत सरकार के स्वास्थ्य मंत्रालय के एक सर्वे के मुताबिक भारत में 13.6 करोड़ लोग प्री-डायबिटीज़ के साथ जी रहे हैं.", "टाइप-2 डायबिटीज़ इस बीमारी का सबसे सामान्य रूप है.", "डायबिटीज़ में लोगों के शरीर में ब्लड शुगर की मात्रा बढ़ जाती है क्योंकि शरीर पर्याप्त मात्रा में इंसुलिन हार्मोन का निर्माण नहीं कर पाता है. इस हार्मोन के सही से काम नहीं कर पाने से भी डायबिटीज़ होती है.", "द लैंसेट डायबिटीज़ एंड एंडोक्राइनोलॉजी में प्रकाशित इस शोध को भारत के प्रत्येक राज्य को व्यापक रूप से कवर करने वाला पहले शोध माना जा रहा है, जिसमें देश पर असंक्रामक रोगों के बोझ का आकलन किया गया है.", "शोधकर्ताओं का मानना है कि भारत की आबादी में डायबिटीज़ का प्रसार पूर्व में लगाए गए अनुमानों से कहीं अधिक है.", "विश्व स्वास्थ्य संगठन का अनुमान था कि भारत में 7.7 करोड़ लोग डायबिटीज़ से ग्रसित होंगे और लगभग 2.5 करोड़ प्री-डायबिटीज़ की स्थिति में होंगे. नज़दीकी भविष्य में डायबिटीज़ होने के ख़तरे को प्री-डायबिटीज़ कहा जाता है. पूरी कहानी ", ". "]},
{"Heading": "मिथुन चक्रवर्ती: अमिताभ की फ़िल्म में 49 सेकंड का रोल निभाने वाले के नाम हैं तीन राष्ट्रीय पुरस्कार", "URL": "https://www.bbc.com/hindi/articles/c9wjd4l803ro", "Content": ["मिथुन चक्रवर्ती का उन गिने चुने अभिनेताओं में शुमार हैं, जिन्हें पहली ही फ़िल्म में राष्ट्रपति पुरस्कार मिल गया था लेकिन काम की तलाश ख़त्म होने का नाम नहीं ले रही थी. ", "यक़ीन भले ना हो लेकिन राष्ट्रपति पुरस्कार जीतने के बाद भी मिथुन चक्रवर्ती को अमिताभ बच्चन की एक फ़िल्म में महज़ 49 सेकेंड की भूमिका मिली थी. ", "बाद में मिथुन इतने कामयाब हुए कि 'अग्रिपथ' में उन्होंने अमिताभ के सामने बराबरी का रोल प्ले किया. ", "दिलचस्प ये भी है कि उन्हें ग़रीब निर्माताओं का अमिताभ बच्चन के तौर पर भी शोहरत मिली.", "दरअसल, मिथुन की ज़िंदगी विरोधाभासों की कहानी है तो शायद ग़लत न होगा. ", "अल्ट्रा लेफ़्ट विंग कार्यकर्ता, फ़ुटपाथ पर सोने वाला संघर्षशील अभिनेता, अंतरराष्ट्रीय अपील वाला एक्टर, सफल बिज़नेसमैन, बी ग्रेड फ़िल्मों में दबदबा, राष्ट्रीय पुरस्कार विजेता और ‘मैं कोबरा हूँ’ कहने वाले विवादित राजनेता- मिथुन चक्रवर्ती को किसी एक खाँचे में डालना उलझन भरा काम लगता है.", "16 जून 1950 को जन्मे मिथुन अपनी युवावस्था में कोलकाता अल्ट्रा लेफ़्ट विंग या नक्सलवाद की गतिविधियों से जुड़े लेकिन जल्दी ही सब छोड़कर बंबई आ गए थे.", "19 साल की उम्र में 11 सिंतबर 1969 में मिथुन बंबई आए थे, अपने अतीत को पीछे छोड़ दोस्तों की मदद से एफ़टीटीआई में दाखिला लिया. उसी साल कॉन्वोकेशन में हिस्सा लेने के लिए वरिष्ठ निर्देशक मृणाल सेन भी आए हुए थे.", "तभी मृणाल सेन की नज़र एक लंबे कद काठी वाले सांवले लड़के पर पड़ी . ", "वाइल्ड फ़िल्म्स इंडिया के एक आर्काइवल इंटरव्यू में वो बताते हैं, “वहाँ ऋषिकेश मुखर्जी जैसे लोग थे. लेकिन ये लड़का बिना हमारा लिहाज़ किए साथी लड़कियों के साथ ऐसे हँसी ठिठोली कर रहा था जैसे कोई लाज शर्म ही न हो. ये बात मेरे दिमाग़ में रह गई. एक अच्छे एक्टर की पहचान होती है कि उसे बेशर्म होना चाहिए, उसमें कोई झिझक नहीं होनी चाहिए.\"", "\"मैंने ऋषिकेश मुखर्जी से पूछा कि ये कौन है, तो उन्होंने बताया कि एक बंगाली लड़का है और अच्छा एक्टर है. दो साल बाद मैं बंगाली फ़िल्म 'मृगया' बना रहा था, जिसमें मुझे एक युवा आदिवासी की तलाश थी. तब मुझे अचानक उस लड़के का चेहरा याद आया. मैंने अपने कैमरापर्सन को कहा दो साल पहले एक बंगाली लड़का एफ़टीटीआई से निकला था, लंबा, सांवला, उसे ढूँढो और फ़ोटो भेजो.”", "उन दिनों मिथुन बंबई में संघर्ष कर रहे थे. फ़िल्मों में काम नहीं था तो हेलेन के डांस ग्रुप में शामिल हो अलग अलग समारोहों में डांस करते थे. ", "तब उन्होंने अपना नाम राणा रेज़ रख लिया था. ", "इस बीच मृणाल सेन के कैमरामैन ने राणा रेज़ यानी मिथुन को ढूँढा और फोटो मृणाल सेन को पहुँचाए. ", "कुछ दिन बाद ही मिथुन बिन बुलाए मृणाल सेन के पास पहुँच गए.  ", "ये मृणाल सेन की पारखी नज़र ही रही होगी उन्होंने मिथुन को एक ग़रीब आदिवासी युवक घिसुया के रोल में साइन कर लिया.  ", "इस तरह फ़िल्म इंडस्ट्री में मिथुन की एंट्री हुई और पहली ही फ़िल्म 'मृगया' में उन्हें राष्ट्रीय पुरस्कार मिल गया.", "मिथुन को तारीफ़ ख़ूब मिली लेकिन 'मृगया' के बाद रोल नहीं मिला. 2010 में बीबीसी के लिए पीएम तिवारी को दिए इंटरव्यू में मिथुन चक्रवर्ती ने बताया था, “वह दौर बहुत बुरा रहा. मेरे अभिनय की सराहना करते हुए काम का भरोसा तो सभी देते थे. लेकिन कोई काम नहीं देता था.”", "अगर आपने 1976 में अमिताभ बच्चन और रेखा की फ़िल्म 'दो अनजाने' देखी हो तो उसमें एक सीन है जहाँ अमिताभ बच्चन शराब पीकर घर लौटते हैं और गली का एक सड़क छाप मवाली अमिताभ के साथ बवाल करता है.", "कुल 49 सेकेंड का सीन है बस.. अगर आप तवज्जो न दें तो आपको पता भी न चले कि वो सड़क छाप मवाली दरअसल मिथुन चक्रवर्ती थे. ", "1977 और 78 में मिथुन छोटे मोटे रोल करते रहे. 1978 में आई राजेश खन्ना की 'अमरदीप' में भी छोटा सा रोल किया.", "क़रीब 12 साल पहले दिए ईटीसी को दिए इंटरव्यू में मिथुन ने बताया था, “एक दौर ऐसा था कि मुझे लगा कि आत्महत्या कर लेनी चाहिए. मेरा रंग सांवला था. इसलिए मुझे कॉम्पलेक्स हो गया था. मैंने सोचा कि मैं ऐसा कुछ करूँ कि लोगों का ध्यान मेरे कॉम्पलेक्शन पर न जाए.\"", "\"इस बीच 1979 में मेरी फ़िल्म सुरक्षा हिट हो गई. मेरा डांस और फ़ाइट लोगों को पंसद आए.लेकिन सांवले रंग वाला कॉम्पलेक्स जाने में टाइम लगा. लोग पहले कहते थे कि ये हीरो बनेगा ? बाद में वही लोग मुझे सेक्सी डस्की बंगाली हीरो बोलने लगे.\"", "इस बीच मिथुन अपना एक स्टाइल भी विकसित कर रहे थे जिसमें डांस और मार्शल आर्टनुमा एक्शन शामिल था.  ", "रंजीता के साथ आई फ़िल्म 'सुरक्षा' हिट हुई जिसमें मिथुन ने गनमास्टर जी-8 का रोल किया था जो आज भी मशहूर है.  फिर 1982 में आई 'डिस्को डांसर' जिसने जिमी के रोल ने मिथुन को पूर्व सोवियत संघ, चीन समेत कई देशों में इंटरनेश्नल स्टार बना दिया. ", "'डिस्को डांसर' के गाने आज भी कई देशों के क्लबों में बजते हैं. दुनिया के किसी भी कोने में किसी बार, किसी रेस्तरां का नाम जिमी के नाम पर मिल जाएगा तो चीन में जिमी जिमी पिछले साल प्रोटेस्ट एंथम बन कर उभरा.", "'प्यार झुकता' नहीं जैसी फ़िल्मों ने मिथुन को एक्शन से हटकर इमोशनल रोल करने का मौका दिया. एक दौर ऐसा आ गया जब मिथुन की कम बजट और छोटे बैनर वाली फ़िल्में लगभग उतनी ही कमाई करने लगीं जितनी अमिताभ बच्चन की बड़े बैनर वाली फ़िल्में करती थीं. इसी वजह से उन्हें ग़रीब निर्माताओं का अमिताभ बच्चन कहा जाने लगा. ", "लेखक राम कमल मुखर्जी अपनी किताब मिथुन चक्रवर्ती 'द दादा ऑफ़ बॉलीवुड -कोई शक़' में लिखते हैं -  “80 का दशक बड़ा ही टैकी था. मिथुन जो रातरातों सुपरस्टार बने, वो ऐसे समय में बने जब दर्शकों ने नफ़ासत और सॉफ़िस्टिकेशन की परवाह करना छोड़ दिया था. वो तो बस ओवर द टॉप, नाटकीय और भावनात्मक कॉन्टेंट से ख़ुश थे और मिथुन इसके चैंपियन थे..”", "लेकिन समय बदला. एक समय राजेश खन्ना की फ़िल्म 'अमरदीप' में छोटा सा रोल करने वाले मिथुन की फ़िल्म 'डिस्को डांसर' में राजेश खन्ना ने स्पेशल रोल किया. ", "अमिताभ की फ़िल्म 'दो अनजाने' में 49 सेकेंड का काम करने वाले मिथुन ने 'अग्निपथ में अमिताभ के साथ कंधे से कंधा मिलाकर काम किया और उन्हें फ़िल्मफ़ेयर अवॉर्ड भी मिला.", "मिथुन वो एक्टर थे जिन्होंने 'डिस्को डांसर' की तो 1992 में आई बंगाली फ़िल्म 'ताहेदेर कथा' के लिए राष्ट्रीय पुरस्कार भी जीता.", "1995 में ठेठ कॉमर्शियल फ़िल्म 'जल्लाद' में फ़िल्मफेयर का बेस्ट विलेन अवॉर्ड जीता तो 1999 में 'स्वामी विवेकानंद' के लिए तीसरा राष्ट्रीय पुरस्कार जीता.", "लेकिन मिथुन की ज़िंदगी का एक और पहलू भी है. मिथुन जब लोकप्रियता की चरम पर थे तो सब छोड़कर ऊटी चले गए. वहाँ उन्होंने होटल बिज़नेस शुरू किया, उनकी गिनती सफल होटल कारोबारी के तौर पर भी होती है.", "ये वही दौर था जब उन्हें बी ग्रेड फ़िल्मों का किंग माना जाने लगा- आपको इसके लिए 'दादागिरी', 'चंडाल', 'शेरे हिंदुस्तानी', 'चीता', 'मिलिट्री राज', 'रावण राज' जैसी फ़िल्में देखनी होंगी.", "मिथुन की इन फ़िल्मों ने एक नया दर्शक वर्ग तैयार किया तो इसे लेकर उनके पक्के फ़ैन्स निराश भी हुए और फ़िल्मों का स्तर नीचे गिराने के इलज़ाम भी लगाए.", "इस पर मिथुन ने बीबीसी से कहा था, “मैंने कम बजट वाली कुछ फ़िल्मों में काम ज़रूर किया था. लेकिन इसी आधार पर उनको ए ग्रेड या बी ग्रेड का दर्जा नहीं दिया जा सकता. फ़िल्म निर्माण का अर्थशास्त्र की समझ नहीं रखने वाले अभिनेता का फ्लाप होना तय है. मैंने अपनी हालत का अंदाज़ा लगाने के लिए उन फ़िल्मों को हाथ में लिया था. लेकिन उन तमाम छोटी, बड़ी या फ्लाप फ़िल्मों की वजह से ही मैं आज इस मुकाम तक पहुंचा है.”", "बीबीसी से बातचीत में मिथुन के बेटे नमाशी कहते हैं, “90 के दशक में जब मैं स्कूल में था तो हम ऊटी में रहते थे. सुबह वो पुलिसवाले के कपड़ों में होते थे, मुझे लगता वो पुलिस में हैं. शाम को नेता के कपड़ों में होते थे.\" ", "\"एक दिन रामकृष्ण परमहंस के कपड़ों में थे. मुझे लगता था कि ये आदमी एक भी नौकरी ठीक से कर नहीं पाता. बाद में मुझे पता चला कि वो एक्टर हैं और एक दिन में चार-चार शिफ़्ट करते थे. जहाँ भी वो कहीं जाते थे, उन्हें देखने के लिए भीड़ लगी रहती थी.”", "आपको एक ही व्यक्ति में मिथुन के जबरा फ़ैन और आलोचक भी मिल जाएँगे. एक तरफ़ उनकी गौतम घोष के साथ गुड़िया और नसीर- शबाना के साथ 'हम पाँच' जैसी फ़िल्में भी हैं.", "वहीं दूसरी ओर दिया और 'तूफ़ान' जैसी फ़िल्म भी है जिसमें मर चुके मिथुन का दिमाग़ डीप फ्रीज़ से निकालकर ब्रेन डेड हो चुकी हीरोइन के दिमाग़ में डाल दिया जाता है ताकि मिथुन की पुरानी ज़िंदगी की सारी बातें और क़ातिल का राज़ पता चल जाए.", "अभिनेता मिथुन चक्रवर्ती के साथ-साथ लोगों ने नेता मिथुन चक्रवर्ती का चेहरा भी देखा है.", "बंगाल में रहते हुए मिथुन को कवर करने वाले वरिष्ठ पत्रकार पीएम तिवारी बताते हैं, “पहले मिथुन को लेफ़्ट पार्टी के करीब माना जाता था. 1986 में तत्कालीन ज्योति बसु सरकार के दौरान उन्होंने कोलकाता में बाढ़ पीड़ितों के लिए होप-86 नाम का कार्यक्रम किया जिसमें वो अमिताभ बच्चन तक को ले आए. उन्होंने 2009 में प्रणब मुखर्जी के लिए चुनाव अभियान में हिस्सा लिया. बाद में तृणमूल कांग्रेस ने उन्हें राज्य सभा सांसद बनाया हालांकि संसद में वो बमुश्किल ही नज़र आते थे.\"", "\"हालांकि शारदा चिटफंड घोटाले में नाम आने के बाद 2016 में मिथुन राजनीति से अलग हो गए. मिथुन चक्रवर्ती शारदा कंपनी में ब्रैंड एंबैसडर थे. और उनसे ईडी की पूछताछ भी हुई थी जिसके बाद मिथुन ने बतौर ब्रैंड एंबैसडर कंपनी की 1.20 करोड़ रुपये की रकम लौटा दी ”", "2021 में बड़ा बदलाव तब आया जब वो बंगाल में भारतीय जनता पार्टी का चेहरा बने और उनका वो बयान ख़ूब विवादित हुआ जिसमें उन्होने कहा था, \"मैं सांप नहीं कोबरा हूँ.डसूंगा तो फोटो बन जाओगे.\"", "राजनेता की इस रूप के बीच मिथुन की अभिनेता वाली पारी जारी है. ", "2022 में कश्मीर फ़ाइल्स में उन्होंने अहम रोल निभाया था.", "मिथुन की लोकप्रियता में उतार-चढ़ाव आते रहे हैं लेकिन आम जनता का हीरो का ताज उनके सर हमेशा रहा है. ", "तो कैसे परिभाषित किया जाए मिथुन चक्रवर्ती को? ", "शायद इसका जवाब इस तर्क में मिलता है कि मिथुन की कहानी एक मिडल क्लास लड़के की कहानी है जो फ़ुटपाथ से उठकर फ़िल्मों में आया, जिसने दिखाया जिसे लोग सांवले रंग वाला कहकर नकार देते थे, उसने एक आम नौजवान के किरदारों को पर्दे पर लाकर ख़ुद को स्थापित किया और वो भी बिना  गॉडफ़ादर के.", "मिथुन ख़ुद कहते हैं कि वो एक्टर बाय कम्पल्शन थे, नॉट एक्टर बाय च्वाइस यानी वो मजबूरी में एक्टर बने, मर्ज़ी से नहीं. लेकिन बने तो ऐसे बने कि लोग उन्हें देसी ब्रूस ली और देसी जेम्स बॉन्ड तक कहने लगे. "]},
{"Heading": "एक ऐसे बेटे की कहानी जिसने मां की याद में बनवाया 'ताजमहल'", "URL": "https://www.bbc.com/hindi/media-65931588", "Content": ["मां के प्यार से बढ़कर कोई चीज़ नहीं होती. ", "चेन्नई के बिज़नेसमैन, अमरुद्दीन ने अपनी मां जैलानी भीवी की याद में एक ऐसा स्मारक बनाया है जो ताजमहल के जैसा दिखता है. ", "अमरुद्दीन ने तमिलनाडु के तिरुवरुर ज़िले में स्थित अपने गांव अमैयाप्पन में इसे बनाया है."]},
{"Heading": "अरब जगत में बढ़ता चीन का दबदबा भारत के लिए चिंता की बात?", "URL": "https://www.bbc.com/hindi/articles/c0j5lxl35zlo", "Content": ["बीबीसी संवाददाता", "इससे एक महीने पहले ही दोनों देशों के राष्ट्रीय सुरक्षा सलाहकारों ने सालों की दुश्मनी के बाद राजनयिक संबंधों को फिर से स्थापित करके दुनिया को चौंका दिया था.", "जिन बैठकों के कारण ये सफलता मिली थी, उनकी मेज़बानी और मध्यस्थता चीन ने की थी. ", "इसी के साथ मध्य-पूर्व देशों की तरफ़ चीन के बढ़ते रुझान की चर्चा शुरू हो चुकी थी और वो अब भी जारी है. ", "अब चीन इसराइल और फ़लस्तीनियों के विवाद सुलझाने में अपनी भूमिका तलाश रहा है. ", "गुरुवार को चीनी प्रीमियर ली क्वेंग ने फ़लस्तीनी प्राधिकरण के प्रमुख मोहम्मद अब्बास से ", ". ", "ली ने अब्बास को “चीन का पुराना दोस्त” बताया जिन्होंने “चीन-फ़लस्तीन के रिश्तों को  बढ़ाने के लिए बहुत सहयोग किया है.”", "इससे पहले बुधवार को बीजिंग में चीनी राष्ट्रपति शी जिनपिंग ने महमूद अब्बास के साथ बैठक की. दोनों नेताओं ने यह भी कहा कि उनके बीच रणनीतिक साझेदारी पर सहमती बनी है.", "चीनी सरकारी मीडिया के अनुसार, अब्बास के साथ अपनी बैठक की शुरुआती टिप्पणी में, शी ने कहा कि चीन ने \"फ़लस्तीनियों के अपने वैध राष्ट्रीय अधिकारों को बहाल करने के न्यायोचित कारण\" का समर्थन किया है और चीन \"फ़लस्तीन को आंतरिक सुलह हासिल करने और शांति को बढ़ावा देने में मदद करने के लिए सक्रिय भूमिका निभाने को तैयार\" है. ", "इससे पहले अब्बास का चीन में पूरे सैन्य सम्मान के साथ स्वागत किया गया था. दोनों पक्षों ने “सामरिक समझौते” की बात कही. ", "मार्च में सऊदी अरब की तेल कंपनी सऊदी अरामको ने चीन में कई अरब डॉलर के निवेश को बढ़ाने और चीन को कच्चे तेल देने से जुड़े दो प्रमुख सौदों की घोषणा की. दिसंबर में चीनी राष्ट्रपति शी जिनिपिंग ने दोनों देशों के बीच चीनी करेंसी युआन में व्यापार की बात कही.", "समाचार एजेंसी", "के मुताबिक सऊदी अरब ने कहा है कि वो चीन के साथ सहयोग करना चाहता है, प्रतिस्पर्धा नहीं, देश के ऊर्जा मंत्री ने रविवार को कहा कि उन्होंने पश्चिमी देशों के संदेहों को \"नज़रअंदाज\" किया है.", "दुनिया के शीर्ष तेल निर्यातक की दुनिया के सबसे बड़े ऊर्जा उपभोक्ता के साथ द्विपक्षीय संबंध हाइड्रोकार्बन पर आधारित हैं. लेकिन राजनीतिक संबंधों के गर्म होने के बीच सऊदी अरब और चीन के बीच सुरक्षा और तकनीक के क्षेत्र में भी सहयोग गहरा हुआ है.", "चीन का अभी तक जो दबदबा रहा है, वो आर्थिक मोर्चे पर रहा है, उसका निवेश कई देशों में हैं, व्यापार है, और वो एक बड़ी अर्थव्यवस्था बनकर उभरा है,", "आईसीडब्ल्यूए के सीनियर फ़ेलो डॉक्टर फ़ज़्ज़ुर्रहमान मानते हैं कि चीन अब अपनी छवि को बदलने की कोशिश कर रहा है. ", "वो कहते हैं, “चीन को लगने लगा है कि वो सिर्फ़ आर्थिक पावर बनकर नहीं रह सकते. उन्होंने अमेरिका से सीखा है कि जब तक राजनीति, डिप्लोमेसी और जियो पॉलिटिक्स को मिक्स नहीं करेंगे, तब तक वैश्विक पावर नहीं बनेंगे.”", "उनका कहना है कि यही अमेरिकी मॉडल था जिस पर चीन ख़ुद को ले जा रहा है. ", "अगले हफ्ते, अमेरिकी विदेश मंत्री एंटनी ब्लिंकन के बीजिंग की यात्रा करने की उम्मीद है, जिसे वॉशिंगटन और बीजिंग के बीच अमेरिकी राजनयिक संबंधों पर एक कथित चीनी जासूसी गुब्बारे की उपस्थिति के कारण स्थगित कर दिया गया था.", "व्यापार और तकनीक के मामले में अमेरिका और चीन के रिश्ते पिछले एक दशक के सबसे ख़राब दौर में है. अमेरिका का ताइवान के लिए समर्थन और एशिया और अन्य जगहों पर प्रभाव की कोशिश से रिश्तों में दरार बढ़ी हैं.", "अमेरिका पिछले 10 सालों में मध्य पूर्व एशिया से हटा है, उसकी जितनी दिलचस्पी पहले होती थी अब वैसी नहीं है, जब तक अमेरिका की वहां दिलचस्पी थी, चीन ने दूरी बनाए रखी.", "जेएनयू में प्रोफ़ेसर स्वर्ण सिंह कहते हैं, “अब जब अमेरिका का ध्यान यूरोप, यूक्रेन युद्ध और प्रशांत महासागर में ज़्यादा है, तो चीन इधर दिलचस्पी ले रहा है. सऊदी अरब और ईरान में जैसा कि तालमेल उसने करवाया है, उसी तर्ज़ पर वो फ़लस्तीन के साथ रिश्ते बढ़ाना चाहता है और उसकी मदद भी करना चाहता है.”", "“जहां तक फ़लस्तीन और इसराइल का मुद्दा है, तो अमेरिका की इसराइल के साथ रिश्ते बहुत अच्छे हैं, राष्ट्रपति डोनाल्ड ट्रंप के कार्यकाल में इनमें और सुधार आया था, लेकिन फ़लस्तीन के साथ उसके रिश्ते बिल्कुल अच्छे नहीं हैं.” ", "लेकिन चीन के रिश्ते फ़लस्तीन और इसराइल दोनों के साथ ठीक हैं, और क्योंकि वो बिल्कुल नया एक्टर है, ये उम्मीद करना कि वो दोनों देशों के बीच सकारात्मक बातचीत करवा सकता है, ग़लत नहीं होगा.", "फ़लस्तीनियों के लिए भी अमेरिका की तुलना में चीन पर भरोसा करने में आसानी होगी. ", "हालांकि डॉक्टर फ़ज़्ज़ुर्रहमान मानते हैं कि दोनों देशों के बीच सुलह कराना आसान नहीं है और चीन ऐसा कर पाएगा, ये मुश्किल लग रहा है. ", "अमेरिका की निर्भरता मध्य पूर्व एशिया पर कम हुई है. ", "डॉक्टर फ़ज़्ज़ुर्रहमान कहते हैं कि तेल और इसराइल, ये दो कारण थे कि अमेरिका मध्य पूर्व में अपनी पकड़ बनाए रखना चाहता था, अब दोनों उसके लिए उतने ज़रूरी नहीं रहें.", "अमेरिका कह रहा है, कि वो इंगेज नहीं कर रहा लेकिन वो पूरी तरह से डिसइंगेज भी नहीं कर रहा है. वो अभी भी अपनी मौजूदगी बनाए रखना चाहता है. ", "लेकिन मध्य पूर्व के देश चीन को मौका देने के पक्ष में दिख रहे हैं.", "फ़ज़्ज़ुर्रहमान कहते हैं, “उन्होंने अमेरिका को देख लिया है, उन्हें ये भी समझ आ रहा है कि अमेरिका के रहते हुए उनकी समस्याओं का कोई समाधान नहीं निकला है.”", "चीन अपनी छवि और साख बनाने की कोशिश में है, इसलिए स्वर्ण सिंह मानते हैं कि भारत को चीन के इन कदमों का संज्ञान लेना चाहिए लेकिन ये बहुत चिंता की बात नहीं है, क्योंकि भारत से मध्य पूर्व के देशों से अच्छे संबंध हैं.", "सिंह कहते हैं, “भारत ने वहां बहुत अच्छा तालमेल बनाया है. यहां तक कि जो देश आपस में दोस्ती नहीं रखते हैं, वो भी भारत से संबंध बनाए रखना चाहते हैं, इनमें इसराइल, संयुक्त अरब अमीरात और सऊदी अरब शामिल हैं. अमेरिका ने भी शायद इसलिए चार देशों के समूह में भारत को शामिल किया है.”", "जानकार मानते हैं कि भारत को इसलिए भी सचेत रहना चाहिए कि चीन जितना निवेश और पैसा भारत के पास नहीं हैं, लेकिन भारत के लिए अच्छी बात ये है कि मध्य पूर्व के देशों से उसके राजनीतिक और समाजिक रिश्ते अच्छे हैं. ", "(बीबीसी हिन्दी के एंड्रॉएड ऐप के लिए आप ", " कर सकते हैं. आप हमें ", ", ", ", ", "और ", "पर फ़ॉलो भी कर सकते हैं.)"]},
{"Heading": "टीएन शेषन: राजीव गांधी के अलावा जिन्होंने हर नेता से ली टक्कर - विवेचना", "URL": "https://www.bbc.com/hindi/articles/cq5ge457dqqo", "Content": ["बीबीसी संवाददाता", "इसके जवाब में शेषन ने अपना बचाव करते हुए कैबिनेट सचिव टी स्वामिनाथन को 10 पन्नों का पत्र लिख कर अनुरोध किया था कि उनके ख़िलाफ़ की गई टिप्पणी को उनकी गोपनीय रिपोर्ट से हटा दिया जाए. ", "तीन महीने बाद उनके पास प्रधानमंत्री कार्यालय से फ़ोन आया कि प्रधानमंत्री इंदिरा गाँधी उनसे मिलना चाहती हैं. जब शेषन उनके साउथ ब्लॉक के दफ़्तर में घुसे तो वो फ़ाइल पर कुछ लिख रही थीं.  ", "हाल ही में प्रकाशित आत्मकथा ‘थ्रू द ब्रोकेन ग्लास’ में टीएन शेषन लिखते हैं, “इंदिरा गाँधी ने फ़ाइल से सिर उठा कर मुझसे पूछा तो आप शेषन हैं? आप इस तरह का दुर्व्यवहार क्यों कर रहे हैं? सेठना आपसे नाराज़ क्यों हैं?”", "“मैंने विनम्रतापूर्वक जवाब दिया मैडम मैंने ये बात आज तक किसी को नहीं बताई है. विक्रम साराभाई और होमी सेठना में गंभीर मतभेद हैं. मैं विक्रम के साथ काम कर रहा था इसलिए सेठना मेरे ख़िलाफ़ हो गए हैं.”", "“इंदिरा ने पूछा, क्या आप आक्रामक हैं? मैंने जवाब दिया अगर मुझे कोई काम दिया जाता है तो मैं आक्रामक होकर उसे पूरा करता हूँ. इंदिरा गांधी का अगला सवाल था आप लोगों से रूखा व्यवहार क्यों करते हैं? मैंने कहा कि अगर कोई काम निश्चित समय के अंदर नहीं होता तो मेरा व्यवहार ख़राब हो जाता है.”", "“इंदिरा ने फिर पूछा क्या आप लोगों को धमकाते हैं? मैंने कहा मैं इस तरह का शख़्स नहीं हूँ. इंदिरा गांधी ने अपने असिस्टेंट से कहा, ‘उन्हें बुलाइए’. तभी होमी सेठना इंदिरा गाँधी के दफ़्तर में दाख़िल हुए. इंदिरा ने मेरे सामने ही उनसे पूछा- आपने इस युवा शख़्स की गोपनीय रिपोर्ट में ये सब क्यों लिखा है?”", "“फिर उन्होंने मेरी तरफ़ इस तरह देखा मानो कह रही हों, अब तुम यहाँ क्या कर रहे हो? मुझे लगा कि इंदिरा गाँधी भी मुझसे नाराज़ हैं. लेकिन 10 दिन बाद मुझे सरकार का पत्र मिला कि मेरे खिलाफ़ सभी प्रतिकूल प्रविष्टियाँ मेरी गोपनीय रिपोर्ट से हटा दी गई हैं.”", "जब टीएन शेषन मुख्य चुनाव आयुक्त बन गए तो क़ानून मंत्री विजय भास्कर रेड्डी ने चुनाव आयोग से संसद में पूछे गए सवालों का जवाब देने के लिए कहना शुरू कर दिया. ", "शेषन ने इसका ज़ोरदार विरोध किया. उन्होंने स्पष्ट किया कि चुनाव आयोग सरकार का कोई विभाग नहीं है. ", "विजय भास्कर इस मुद्दे को प्रधानमंत्री नरसिम्हा राव के पास ले गए. ", "टीएन शेषन अपनी आत्मकथा में लिखते हैं, \"रेड्डी ने प्रधानमंत्री की उपस्थिति में मुझसे कहा, शेषन आप सहयोग नहीं कर रहे हैं. मैंने जवाब दिया मैं कोई कोऑपरेटिव सोसाइटी नहीं हूँ. मैं चुनाव आयोग का प्रतिनिधित्व करता हूँ.\" ", "\"प्रधानमंत्री ये सुन कर सन्न रह गए. फिर मैंने प्रधानमंत्री की तरफ़ मुड़ कर कहा, मिस्टर प्राइम मिनिस्टर अगर आपके मंत्री का यही रवैया रहा तो मैं उनके साथ काम नहीं कर सकता.\"", "उसी तरह एक बार विधि सचिव रमा देवी ने चुनाव आयोग को फ़ोन कर कहा कि विधि राज्य मंत्री रंगराजन कुमारमंगलम चाहते हैं कि अभी इटावा का उप चुनाव न कराया जाए. ", "शेषन लिखते हैं, \"मैंने प्रधानमंत्री को सीधे फ़ोन मिला कर कहा कि सरकार को शायद ये ग़लतफ़हमी है कि मैं घोड़ा हूँ और सरकार घुड़सवार है. मैं ये स्वीकार नहीं करूँगा.\" ", "\"अगर आपके पास किसी फ़ैसले को लागू करने के बारे में एक अच्छा कारण है, मुझे बता दीजिए. मैं सोचकर उस पर अपना फ़ैसला सुनाउंगा. लेकिन मैं किसी हुक्म का पालन नहीं करूँगा.\"", "\"प्रधानमंत्री ने मेरी बात सुनने के बाद कहा, आप रंगराजन से अपना मामला सुलझा लीजिए. मैंने कहा, मैं उनसे नहीं आपसे ये मामला सुलाझाउंगा.\" ", "\"मैं चाहूँगा कि रंगराजन चुनाव आयोग के फ़ैसले को प्रभावित करने की कोशिश के लिए मुझसे माफ़ी माँगें. अगर हमें किसी बात का पता नहीं है जैसे कि सूखा पड़ रहा है, बाढ़ आ गई है, प्लेग फैल गया है तब आप हमसे कहिए कि हम चुनाव नहीं करा सकते.\" ", "\"लेकिन आप मुझे ये नहीं कह सकते कि आप ये कीजिए, ये मत कीजिए. उसी दिन रंगराजन ने मुझे फ़ोन किया और मुझसे तमिल में पूछने लगे, मामला क्या है? मैंने कहा आप मुझसे माफ़ी माँगिए.\" ", "\"उसी दिन 12 बजे के आसपास विधि मंत्रालय का एक संयुक्त सचिव दौड़ा दौड़ा विधि सचिव की चिट्ठी लिए निर्वाचन सदन आया. इस चिट्ठी में लिखा था- मैंने जो कुछ भी कहा या लिखा है उसके लिए मैं आपसे माफ़ी माँगती हूँ.\"", "2 अगस्त, 1993 को टीएन शेषन ने एक 17 पेज का आदेश जारी किया जिसमें कहा गया था कि जबतक सरकार चुनाव आयोग की शक्तियों को मान्यता नहीं देती, तब तक देश में कोई चुनाव नहीं कराया जाएगा. ", "शेषन ने अपने आदेश में लिखा कि चुनाव आयोग ने तय किया है कि उसके नियंत्रण में होने वाला हर चुनाव जिसमें दो साल पर होने वाले राज्यसभा चुनाव, लोकसभा और विधानसभा के उपचुनाव जिनके कराने की घोषणा की जा चुकी है, अगले आदेश तक स्थगित रहेंगे. ", "शेषन ने पश्चिम बंगाल की राज्यसभा सीट पर चुनाव नहीं होने दिया जिसकी वजह से केंद्रीय मंत्री प्रणव मुखर्जी को अपने पद से इस्तीफ़ा देना पड़ा. ", "पश्चिम बंगाल के मुख्यमंत्री ज्योति बसु इससे इतने नाराज़ हुए कि उन्होंने शेषन को ‘पागल कुत्ता’ तक कह डाला. ", "वैसे पीठ पीछे उनसे परेशान लोग शेषन को ‘अलसेशियन’ भी कहने लगे थे.", "एक अक्तूबर, 1993 को जब शेषन पुणे में थे सरकार ने जीवीजी कृष्णामूर्ति और एमएस गिल को नया चुनाव आयुक्त नियुक्त कर दिया. ", "कांग्रेस के प्रवक्ता विट्ठलराव गाडगिल ने व्यंग करते हुए कहा, \"ये फ़ैसला शेषन के काम में हाथ बँटाने के लिए लिया गया है.\" ", "शेषन ने लिखा, \"मेरा वर्कलोड हुआ करता था सुबह 10 मिनट और शाम 3 मिनट का. दिन के बाकी समय मैं अपना वक्त टाइम्स ऑफ़ इंडिया की क्रॉसवर्ड पज़ल हल करने में बिताता था. एक बार अपनी ज़िंदगी में पहली बार मैं अपनी दफ़्तर की कुर्सी पर बैठे बैठे ही सो गया. ये किसी बीमारी या बढ़ती उम्र की वजह से नहीं बल्कि बोरियत की वजह से हुआ था.\" ", "\"ये थी मेरी तथाकथित व्यस्तता की असली तस्वीर. उस पर तुर्रा ये था कि कोई मेरी इस व्यस्तता को और कम करने की कोशिश कर रहा था.\" ", "इन दोनों चुनाव आयुक्तों का वेतन भी टीएन शेषन के बराबर तय किया गया था. ", "सुप्रीम कोर्ट के पूर्व जज एचआर खन्ना ने इस अध्यादेश की ये कहकर आलोचना की थी कि इस पर पहले संसद में चर्चा होनी चाहिए थी. ", "मशहूर न्यायविद् फली नरीमन ने कहा था, \"ये सब मुख्य चुनाव आयुक्त की ताक़त को कम करने के लिए किया गया है. इससे निश्चित रूप से उसकी स्वायत्ता पर असर पड़ेगा.\"", "तीनों चुनाव आयुक्तों की पहली मुलाकात अच्छी नहीं रही. ", "शेषन लिखते हैं, \"कृष्णमूर्ति मेरे कमरे में आकर कोने में पड़े सोफ़े पर बैठ गए और मुझसे सोफ़े पर बैठने के लिए कहा. मैंने हाथ जोड़कर कहा- मैं जहाँ बैठा हूँ वहीं ठीक हूँ.\"", "इस पर कृष्णमूर्ति बोले, \"मैं तुम्हारी मेज़ के सामने पड़ी कुर्सियों पर तो बैठने से रहा. ये सब तुम्हारे चपरासियों के लिए है. तभी गिल ने कमरे में प्रवेश किया. कृष्णमूर्ति ने गिल से कहा- गिल तुम उनके सामने वाली कुर्सी पर मत बैठना. इनसे कहो कि ये यहाँ सोफ़े पर आकर बैठें.\"", "\"गिल ने मुझसे पूछा कि क्या आपको सोफ़े पर आकर बैठने पर आपत्ति है? मैंने कहा- किसी और दिन मैं सोफ़े पर तो क्या कालीन पर भी बैठ सकता था, लेकिन आज नहीं. फिर कृष्णमूर्ति ने मुझे गालियाँ देनी शुरू कर दीं. इस बीच गिल खड़े रहे. उनकी समझ में नहीं आया कि वो सोफ़े पर कृष्णमूर्ति के बग़ल में बैठें या मेरे सामने कुर्सी पर.\"", "\"इसके बाद कृष्णमूर्ति ने अपनी बाईं टाँग उठाकर मेज़ पर रख दी. फिर वो मेरे पास आकर बोले क्या आपकी मुझसे हाथ मिलाने की इच्छा है? मैं चुप रहा. इसके बाद वो दोनों कमरे से उठ कर चले गए. अगले दिन समाचारपत्रों में छपा, कृष्णामूर्ति और गिल दोनों ने मेरे दफ़्तर से वॉक आउट कर दिया.\"", "टीएन शेषन ने इन चुनाव आयुक्तों से सहयोग नहीं किया. ", "जब वो अमेरिका गए तो उन्होंने इन दोनों के बजाए उप चुनाव आयुक्त डीएस बग्गा को अपना चार्ज सौंपा. ", "शेषन के इस फ़ैसले को सुप्रीम कोर्ट में चुनौती दी गई. तब सुप्रीम कोर्ट ने आदेश दिया कि शेषन की अनुपस्थिति में एमएस गिल मुख्य चुनाव आयुक्त के तौर पर काम करेंगे. ", "राजनेताओं में शायद राजीव गाँधी अकेले शख़्स थे जो शेषन को पसंद करते थे. ", "जब शेषन वन एवं पर्यावरण सचिव थे तो उन्हें छुट्टी में भी दफ़्तर जाने की आदत थी. ", "2 अक्तूबर, 1986 को वो अपने दफ़्तर में टेलीविज़न पर क्रिकेट मैच देख रहे थे. तभी क्रिकेट कमेंट्री आनी बंद हो गई और एक ख़बर फ़्लैश हुई कि राजघाट में एक व्यक्ति ने राजीव गाँधी पर गोली चलाई है. ", "अगले दिन राजीव गाँधी ने शेषन को तलब कर लिया. ", "शेषन लिखते हैं, \"जब मैं  उनके घर पहुंचा तो वहाँ चारों तरफ़ पुलिस वाले फैले हुए थे. राजीव गाँधी ने मुझसे कहा, शेषन मैं चाहता हूँ कि तुम कल हुई घटना की जाँच करो और मुझे इसकी रिपोर्ट सौंपो. मैंने कहा- मैंने इस तरह का काम पहले कभी नहीं किया है. दूसरा कोई शख़्स मुझसे बेहतर इस काम को अंजाम दे पाएगा.\" ", "\"राजीव ने कहा- तुम निडर होकर बोलते हो. तुम्हें किसी का डर नहीं है. इस वजह से ही मैं ये ज़िम्मेदारी तुम्हें दे रहा हूँ. मुझे ये रिपोर्ट सौंपने के लिए 4 हफ़्तों का समय दिया गया.\" ", "\"मैंने सुरक्षा व्यवस्था में कमी को लेकर 150 पन्नों की रिपोर्ट राजीव गाँधी को सौंपी और ये भी सुझाव दिए कि प्रधानमंत्री की सुरक्षा के लिए और क्या किया जाना चाहिए.\"", "दो महीने बाद 15 दिसंबर को शेषन के पास प्रधानमंत्री कार्यालय से एक फ़ोन आया जिसमें उनसे कहा गया कि वो पालम हवाईअड्डे पर राजीव गाँधी से मिलें. ", "राजीव गाँधी को लेने के लिए एक लाल रंग की बुलेटप्रूफ़ जीप हवाई अड्डे आई हुई थी. राजीव खुद ड्राइवर की सीट पर बैठे. आंतरिक सुरक्षा मंत्री चिदंबरम उनके बग़ल में बैठे. शेषन पीछे की सीट पर बैठे. ", "शेषन लिखते हैं, \"राजीव ने कहा कि आपने प्रधानमंत्री की सुरक्षा के लिए जो सुझाव दिए हैं उनको आपको ही लागू करवाना होगा. मैंने उनसे पूछा मैं इसमें आपकी किस तरह मदद कर सकता हूँ? राजीव ने जवाब दिया- सुरक्षा को अपने नियंत्रण में लेकर.\" ", "\"बग़ल में बैठे चिदंबरम ने कहा ये अच्छा सुझाव है. हम इनकी जगह दूसरा वन और पर्यावरण सचिव ढूंढ लेंगे. लेकिन राजीव ये नहीं चाहते थे. वो चाहते थे कि मैं पर्यावरण और सुरक्षा दोनों विभाग देखूँ. एक सप्ताह बाद कैबिनेट सचिव के दफ़्तर से इस आशय का आदेश जारी कर दिया गया.\"", "राजीव की सुरक्षा पर नज़र रखने के लिए शेषन अक्सर राजीव के निवास पर जाने लगे. धीरे धीरे वो राजीव के नज़दीक आते चले गए. ", "लेकिन राजीव अपनी सुरक्षा को गंभीरता से नहीं लेते थे. शेषन उनके कोलम्बो जाने के सख़्त ख़िलाफ़ थे. लेकिन राजीव ने उनकी बात नहीं मानी. ", "नतीजा ये हुआ कि वहाँ एक श्रीलंकाई नौसैनिक ने राजीव पर राइफ़ल के बट से हमला किया. ", "ऐसे भी मौके आए जब शेषन ने उनके मुँह से बिस्कुट निकाल लिया. उनका तर्क था कि प्रधानमंत्री को ऐसी कोई चीज़ नहीं खानी चाहिए जिसका परीक्षण न किया जा चुका हो. ", "जब एसपीजी एक्ट बनाया गया तो उसमें प्रावधान था कि एसपीजी प्रधानमंत्री के अलावा उनके परिवारजनों की सुरक्षा की ज़िम्मेदारी लेगी. ", "शेषन राजीव के पास प्रस्ताव लेकर गए कि इसमें पूर्व प्रधानमंत्रियों ओर उनके परिजनों को भी शामिल किया जाना चाहिए. ", "शेषन लिखते हैं, \"मैंने राजीव से कहा आज आप प्रधानमंत्री हैं. कल आप इस पद से हट सकते हैं. लेकिन आपकी जान पर ख़तरा बना रहेगा. मैंने उन्हें अमेरिका का उदाहरण दिया जहाँ एफ़बीआई उनका कार्यकाल समाप्त हो जाने और उनके निधन के बाद भी उनके परिवार वालों को सुरक्षा प्रदान करती है.\" ", "\"लेकिन राजीव इस बात के लिए राज़ी नहीं हुए. उन्हें लगा कि लोग सोचेंगे कि वो ऐसा अपने निजी स्वार्थ के लिए कर रहे हैं. मैंने उनको मनाने की कोशिश की लेकिन कामयाब नहीं हुआ.\"", "विश्वनाथ प्रताप सिंह के प्रधानमंत्री बनने के अगले ही दिन इस बात पर विचार करने के लिए एक बैठक बुलाई गई कि राजीव गाँधी और उनके परिवार को एसपीजी कवर दिया जाए या नहीं. ", "कैबिनेट सचिव के तौर पर शेषन ने सलाह दी कि राजीव गाँधी को वही सुरक्षा मिलनी चाहिए जो उन्हें प्रधानमंत्री के तौर पर मिल रही थी. ", "लेकिन वीपी सिंह सरकार इसके लिए राज़ी नहीं हुई. ", "22 दिसंबर, 1989 को रात साढ़े 11 बजे एक सरकारी हरकारा मोटर साइकिल पर शेषन के लिए एक लिफ़ाफ़ा लेकर आया. ", "उस लिफ़ाफ़े में आदेश था कि उन्हें कैबिनेट सचिव की जगह योजना आयोग का सदस्य बनाया जा रहा है. ", "शेषन को इस बात से तकलीफ़ हुई कि प्रधानमंत्री ने ये फ़ैसला लेने से पहले उन्हें बताने तक का शिष्टाचार नहीं निभाया. ", "यहाँ तक कि प्रधानमंत्री के प्रधान सचिव बीडी देशमुख ने भी उन्हें इस बारे में कोई संकेत देने की ज़रूरत नहीं महसूस की. ", "अगले दिन शेषन ने ही कैबिनेट सचिवालय के एक अफ़सर को फ़ोन कर पूछा कि उनकी जगह कैबिनेट सचिव बनाए गए विनोद पांडे कब अपना कार्यभार ग्रहण करना पसंद करेंगे? ", "विनोद पांडे ने 11 बजकर 5 मिनट का समय चुना. शेषन समय से दो मिनट पहले चार्ज देने के लिए दफ़्तर पहुंच गए.", "जब वीपी सिंह की सरकार गिरने के बाद चंद्रशेखर प्रधानमंत्री बने तो उन्हें शेषन को दोबारा कैबिनेट सचिव बनाने की पेशकश की गई लेकिन शेषन ने कहा कि वो जल्द ही रिटायर होने वाले हैं. ", "तब चंद्रशेखर ने सुब्रमणयम स्वामी के ज़रिए उनके पास मुख्य चुनाव आयुक्त बनने का प्रस्ताव भेजा. ", "शेषन ने इस बारे में पूर्व प्रधानमंत्री राजीव गाँधी और पूर्व राष्ट्रपति आर वेंकटरमण से सलाह ली. दोनों ने कहा, अगर कोई दूसरा प्रस्ताव न मिले तभी इस पेशकश को स्वीकार करना. ", "इसके बाद शेषन ने काँचीपुरम के शंकराचार्य की सलाह ली. ", "शंकराचार्य ने कहलवाया- ये सम्मानजनक पद है. इसे शेषन को ले लेना चाहिए. ", "10 दिसंबर, 1990 को शेषन के नवें मुख्य चुनाव आयुक्त बनने का आदेश जारी हुआ. ", "आगे की घटनाएं इतिहास हैं."]},
{"Heading": "मोदी अमेरिका के बाद करेंगे मिस्र का दौरा, अल-सीसी का देश भारत के लिए क्यों है अहम?", "URL": "https://www.bbc.com/hindi/articles/cxe57r85pn9o", "Content": ["20 जून से 25 जून के इस दौरे के दौरान वो तीन दिन अमेरिका में रहेंगे जबकि वहां से लौटते हुए दो दिन मिस्र में रहेंगे.", " के अनुसार, पीएम मोदी अमेरिकी राष्ट्रपति जो बाइडन और उनकी पत्नी जिल बाइडन के आमंत्रण पर अमेरिका दौरे पर जा रहे हैं. जिसके बाद मिस्र के राष्ट्रपति अब्दुल फतेह अल-सीसी के बुलावे पर वो काहिरा जाने वाले हैं.", "अमेरिका में मोदी राष्ट्रपति जो बाइडन और उप राष्ट्रपति कमला हैरिस से मुलाक़ात करेंगे और अमेरिकी कांग्रेस के साझा सत्र को संबोधित करेंगे. वहीं पहली बार मिस्र का दौरा कर रहे मोदी, वहां के राष्ट्रपति अब्दुल फतेह अल-सीसी से भी मुलाक़ात करेंगे.", " लिखता है कि हाल में जम्मू के श्रीनगर में जी 20 के वर्किंग ग्रुप में एक बैठक हुई थी जिसमें चीन, तुर्की और सऊदी अरब के साथ-साथ मिस्र ने भी हिस्सा नहीं लिया था.", "इसके कुछ वक्त बाद अल-सीसी के भारत दौरे के कुछ महीनों बाद मोदी के मिस्र दौरे को लेकर चर्चा शुरू हो गई है.", "अल-सीसी इस साल बतौर मुख्य अतिथि भारत के गणतंत्र दिवस परेड में शामिल हुए थे. ", "ये उनका तीसरा भारत दौरा था. इससे पहले वो भारत-अफ्रीका सम्मेलन के लिए अक्तूबर 2015 में और द्विपक्षीय यात्रा पर 2016 में भारत आए थे.", "दोनों नेताओं के बीच इस दौरान साझा हित से जुड़े द्विपक्षीय मामलों पर चर्चा हुई थी. उस वक्त दोनों मुल्कों की दोस्ती को 'रणनीतिक तौर पर अहम रिश्ते' की शक्ल देने पर बात हुई थी. कयास लगाए जा रहे हैं कि मोदी के दौरे के दौरान इसे लेकर औपचारिक ऐलान किया जा सकता है.", "2023 के गणतंत्र दिवस के मौक़े पर जब मिस्र के राष्ट्रपति अल-सीसी भारत आए थे उस दौरान दोनों मुल्कों के बीच दोस्ती को आगे बढ़ाने को लेकर अहम समझौते हुए थे और कई बातों पर आपसी सहमति बनी थी.", "ये तय किया गया था कि आने वाले पांच सालों में दोनों के बीच मौजूदा 7 अरब डॉलर के व्यापार को बढ़ा कर ", " तक किया जाएगा. ", "दोनों मुल्कों की सेनाओं ने इस साल जनवरी में पहली बार साझा सैन्य अभ्यास भी किया था. मिस्र ने भारत से तेजस लड़ाकू विमान, रडार, सैन्य हेलिकॉप्टर और आकाश मिसाइल सिस्टम खरीदने में दिलचस्पी दिखाई थी.", "दशकों तक दूसरों से हथियार खरीदने वाला भारत अब रक्षा क्षेत्र से जुड़े उपकरण और हथियार बना रहा है. वो ", "को हथियार बेच रहा है और इस मामले में मिस्र को भी एक खरीदार के रूप में देखना चाहता है. ", "मिस्र अपने यहां आईआईटी की तरह का एक भारतीय उच्च शिक्षा संस्थान भी खोलना चाहता है.", "नेपाल के त्रिभुवन विश्वविद्यालय में अंतरराष्ट्रीय मामलों के जानकार ", " ने बीबीसी संवाददाता विनीत खरे को बताया था जहां मिस्र को शिक्षा, आईटी, रक्षा आदि क्षेत्रों में भारत की ज़रूरत है, भारत के लिए मिस्र अफ्रीका में निवेश का रास्ता बन सकता है क्योंकि मिस्र पश्चिम एशिया और अफ्रीका की राजनीति में बहुत मज़बूत है.", "वो कहते हैं, \"मिस्र में शिक्षा की स्थिति बहुत बदहाल है. वो भारत से मदद चाहता है. उत्तरी अफ्रीका और पश्चिम एशिया में अभी भी मिस्र मज़बूत सैन्य ताकत है. फिर, जिस तरह का विकास इसराइल में हो रहा है, मिस्र उसकी बराबरी नहीं कर पा रहा है. इसलिए मिस्र को सैन्य मदद भी चाहिए. मिस्र रक्षा सेक्टर में भारत से काफ़ी कुछ चाहता है.\"", "लेकिन दोनों मुल्कों के बीच नाता रक्षा सौदों, व्यापार और शिक्षा से आगे भी जाता है.", "समाचार एजेंसी ", " ने इसी सप्ताह ख़बर दी थी कि मिस्र के आपूर्ति मंत्री अली मोसेली ने कहा है कि भारत और मिस्र के बीच डॉलर के अलावा दूसरी मुद्रा में व्यापार करने को लेकर अभी बातचीत चल रही है.", "एक रिपोर्ट ये भी है कि भारत मिस्र के साथ खाद और गैस में भी व्यापार करने में दिलचस्पी रखता है और हो सकता है कि भारत आने वाले दिनों में उसके लिए अरबों डॉलर की क्रेडिट लाइन भी खोल दे.", " की एक रिपोर्ट के अनुसार मिस्र लंबे वक्त से विदेशी मुद्री की कमी से जूझ रहा है और हो सकता है कि मोदी के दौरे का दौरान इसकी घोषणा की जाए.", "ये समझौता हुआ तो मिस्र भारतीय मुद्रा देकर भारत से चीज़ें खरीद सकता है और भारत मिस्र से जो सामान आयात करेगा उसका भुगतान चीज़ों में करेगा. ", "रिपोर्ट के अनुसार 2021 के बाद से चीन से आयात पर लगी पाबंदी के बाद भारत में खाद की क़ीमतें बढ़ गई हैं और कुछ राज्यों में इसकी कमी भी हुई है. ", "भारत मिस्र से पहले से अधिक खाद और गैस खरीदना चाहता है. वहीं मिस्र भारत से दूसरी चीज़ों के अलावा गेहूं खरीदना चाहता है लेकिन कइयों का मानना है कि हो सकता है कि गेंहू के निर्यात पर लगी ", " के कारण भारत इसका निर्यात न कर सके.", "हालांकि पाबंदी के बावजूद भारत ने मिस्र को मई 2022 में 61,500 टन गेहूं भेजा था.", "भारतीय विदेश मंत्रालय के अनुसार मौजूदा वक्त में भारत की क़रीब 50 कंपनियों ने मिस्र में लगभग 3.15 अरब डॉलर तक का निवेश किया है. ये निवेश केमिकल, ऊर्जा, कपड़ा उद्योग के साथ-साथ एग्री बिज़नेस में है.", "मिस्र ने हाल में ब्रिक्स देशों के समूह (ब्राज़ील, रूस, भारत, चीन और दक्षिण अफ्रीका) का हिस्सा बनने के लिए ", " की है.", "मिस्र के लिए रूसी राजदूत ने बताया था कि \"ब्रिक्स देशों की कोशिश है कि अधिक से अधिक आपसी व्यापार डॉलर की बजाय मुल्कों की अपनी मुद्रा में हो, या फिर इसके लिए एक ज्वाएंट करेंसी बनाई जाए. मिस्र इसमें काफी दिलचस्पी दिखा रहा है.\"", "मिस्र ने हाल के दिनों में अर्जेंटीना, सऊदी अरब, इंडोनेशिया, ईरान, कज़ाक़स्तान जैसे देशों और ब्रिक्स के मित्र देशों से बातचीत भी शुरू कर दी है.", "एक ", " बात ये भी है कि भारत ग्लोबल साउथ की आवाज़ बनना चाहता है जिसमें एशिया, अफ्रीका के देशों के अलावा दक्षिण अमेरिका और मिस्र भी महत्वपूर्ण हिस्सा है.", "अंतरराष्ट्रीय मामलों की जानकार ", " ने इस साल फरवरी में न्यू अरब नाम की वेबसाइट को बताया था कि मिस्र अफ्रीका, पश्चिम एशिया, भूमध्यसागर और यूरोप के बीच के कनेक्टिंग लिंक की तरह है और इंडो पेसिफ़िक के लिहाज़ से भी भारत के लिए महत्वपूर्ण है.", "साथ ही एशिया और यूरोप के बीच व्यापार के लिए अहम माने जाने वाले सुएज़ नहर पर मिस्र का नियंत्रण है और इस लिहाज़ से भी भारत के लिए आने वाले वक्त में व्यापार बढ़ाने में मिस्र अहम सहयोगी साबित हो सकता है.", "भारत दौरे के दौरान अल-सीसी ने मिस्र में भारतीय निवेश को बढ़ावा देने के लिए ", " इकोनॉमिक ज़ोन में भारतीय कंपनियों के लिए अलग जगह देने की संभावना की बात की थी.", " ने अपनी एक रिपोर्ट में कहा है कि मिस्र की स्थिति रणनीतिक तौर पर अहम है और उसके साथ मुक्त व्यापार समझौतों से भारत के लिए पश्चिम एशिया और अफ्रीका के दरवाज़े खुल जाएंगे.", "एक और महत्वपूर्ण बात ये है कि मिस्र को इस्लामिक दुनिया में तटस्थ और प्रभावी आवाज़ के रूप में देखा जाता है और कई बार उसने ऑर्गेनाइज़ेशन ऑफ़ इस्लामिक कोऑपरेशन में पाकिस्तान की नीतियों का समर्थन नहीं किया है. ऐसे में दोनों मुल्कों के मज़बूत रिश्तों से भारत को भी फायदा होगा.", "2022 में मोहम्मद पैग़बर के बारे में बीजेपी की प्रवक्ता रहीं नूपुर शर्मा की टिप्पणी के बाद भारत को इस्लामिक मुल्कों की नाराज़गी झेलनी पड़ी थी. लेकिन मिस्र ने इस दौरान कोई भी टिप्पणी नहीं की.", "इस मुद्दे को लेकर पाकिस्तान ओआईसी में एक प्रस्ताव भी लेकर आया लेकिन अल-सीसी ने इसका समर्थन नहींं किया जिस कारण ये प्रस्ताव पास नहीं हो सका."]},
{"Heading": "बिपरजोय: गुजरात में तट से टकराया तूफ़ान, हवा की रफ़्तार 150 के पार", "URL": "https://www.bbc.com/hindi/articles/cy0j52x5yxmo", "Content": ["भारतीय मौसम विभाग के महानिदेशक डॉ मृत्युंजय महापात्रा ने बताया है कि 'सौराष्ट्र और कच्छ के तटवर्ती इलाक़ों में बिपरजोय तूफ़ान का लैंडफॉल शुरू हो गया है. और यह प्रक्रिया मध्य रात्रि तक जारी रहेगी.' ", "इस तूफ़ान की वजह से गुजरात के तमाम तटवर्ती इलाकों में हालात तेजी से बदल रहे हैं. ", "द्वारका, जामनगर, मोर्बी, और राजकोट समेत कई ज़िलों में तेज बारिश और तेज हवाएं चल रही हैं.", "गुजरात के गृह मंत्री हर्ष सांघवी ने बताया है कि कई गाँवों से बिजली के खंबे गिरने की ख़बरें आई हैं. ", "गुजरात के साथ-साथ मुंबई में भी हालात गंभीर हो रहे हैं. तटवर्ती इलाक़ों जैसे चौपाटी आदि पर लोगों को जाने से रोक दिया गया है.  ", "इस भीषण चक्रवाती तूफ़ान का सामना करने के लिए एनडीआरएफ़ की तमाम टीमों को राहत और बचाव अभियान में लगाया गया है. ", "कई टीमें भारत के तटवर्ती इलाकों में तैनात हैं. और कई टीमों को देश के तमाम दूसरे हिस्सों में अलर्ट पर रहने को कहा गया है.  ", "एनडीआरएफ़ के महानिदेशक अतुल करवल ने समाचार एजेंसी पीटीआई को बताया है कि तटवर्ती इलाक़ों में राहत और बचाव अभियान चलाए जा रहे हैं. ", "करवल ने कहा, \"अब तक चार हज़ार से ज़्यादा होर्डिंग्स को उतार लिया गया है, मछली पकड़ने वाली नावों को बांध दिया गया है, और बड़े जहाज़ों को तट से काफ़ी दूर भेज दिया गया है.\"", "एनडीआरएफ़ डीजी ने ये भी बताया है कि अब तक कुल एक लाख लोगों को सुरक्षित स्थानों पर पहुंचाया गया है. ", "राहत और बचाव अभियान को चलाने के लिए 15 से ज़्यादा टीमों को भारत के उत्तर, दक्षिण और पूर्व में अलर्ट पर रखा गया है. ", "इसके साथ ही गुजरात और महाराष्ट्र में कुल 33 टीमों को तैयार रहने के लिए कहा गया है. ", "गुजरात के मांडवी में हालात तेजी से बदलते दिखाई दे रहे हैं. समुद्र तट से सटे इलाक़ों में तेज और ऊंची लहरें उठती दिख रही हैं.  ", "मौसम विभाग ने आशंका जताई थी कि तूफ़ान के तट से टकराने से ठीक पहले इन इलाक़ों में तेज बारिश और हवाएं चलेंगी. ", "केंद्रीय सूचना एवं प्रसारण मंत्रालय ने इन इलाक़ों में रिपोर्टिंग कर रहे मीडियाकर्मियों को सावधानी बरतने के लिए कहा है. ", "गुजरात के गृह मंत्री हर्ष सांघवी ने कहा है, \"आज कई गांवों में बिजली के खंभे गिरे हैं, हम पहले ही नौ हज़ार लोगों को शरणस्थलों में शिफ़्ट कर चुके हैं. चक्रवात से कभी भी लैंडफॉल हो सकता है, इसके मद्देनजर जिला प्रसाशन अलर्ट पर है.\"", "महाराष्ट्र के तटवर्ती इलाक़ों में भी इस तूफ़ान का असर दिखना शुरू हो गया है. मुंबई में स्थित गेटवे ऑफ़ इंडिया में तेज लहरें टकराना शुरू हो गयी हैं. ", "लोगों से कहा गया है कि वे चौपाटी के क़रीब न जाएं. ये वो इलाक़ा है जो समुद्र तट पर ही स्थित है.", "भारतीय मौसम विभाग ने इस तूफ़ान को ध्यान में रखते हुए देश के कई राज्यों के लिए चेतावनी जारी की है. ", "इनमें तटवर्ती राज्यों जैसे केरल, गुजरात, और महाराष्ट्र आदि शामिल हैं. इसके साथ ही राजस्थान में भी अलर्ट जारी किया गया है. ", "मौसम विभाग के महानिदेशक डॉ मृत्युंजय महापात्रा ने समाचार एजेंसी पीटीआई से कहा है, \"बिपरजोय तूफ़ान अब उत्तर-पूर्व दिशा में आगे बढ़ रहा है. और शाम तक ये तूफ़ान कच्छ और पाकिस्तान से टकराएगा. इस तूफ़ान का सबसे ज़्यादा असर कच्छ पर पड़ेगा. इस वजह से तेज हवाओं और भारी बारिश होगी.\"", "इसके साथ ही बताया गया है कि कच्छ के खाड़ी से सटे ज़िलों में तूफ़ान का सबसे ज़्यादा प्रभाव देखने को मिलेगा. ", "डॉ महापात्रा ने बताया है कि 'लैंडफॉल आज शाम 6 बजे के बाद से लेकर आधी रात तक जारी रहेगा. लैंडफॉल मांडवी और कराची के बीच जाखू पोर्ट के आसपास पश्चिम में होगा.'"]},
{"Heading": "बृजभूषण सिंह के ख़िलाफ़ दिल्ली पुलिस की चार्जशीट में क्या-क्या है? ", "URL": "https://www.bbc.com/hindi/articles/c0vd95v39j4o", "Content": ["कोर्ट में दायर चार्जशीट में उनके ख़िलाफ़ तीन धाराओं के तहत आरोप तय किए गए हैं.", "वहीं दिल्ली पुलिस ने पटियाला हाउस कोर्ट में बृजभूषण सिंह के ख़िलाफ़ पॉक्सो एक्ट का मामला रद्द करने की भी सिफ़ारिश की है. ", "पुलिस की स्टेटस रिपोर्ट में कहा गया है कि जांच में बृजभूषण सिंह के ख़िलाफ़ पॉक्सो के मामले में कोई सबूत नहीं मिले हैं.", "बीते कई सप्ताह से दिल्ली के जंतर-मंतर पर साक्षी मलिक, विनेश फोगाट और बजरंग पुनिया जैसे देश के जाने-माने पहलवानों ने बीजेपी सांसद और कुश्ती महासंघ के अध्यक्ष रहे बृजभूषण शरण सिंह के ख़िलाफ़ प्रदर्शन किया था.", "पहलवानों ने उनके ख़िलाफ़ यौन उत्पीड़न के आरोप लगाए थे और उनकी गिरफ्तारी की मांग की थी.", "सात जून को पहलवानों के एक प्रतिनिधिमंडल ने खेल मंत्री अनुराग ठाकुर से मुलाक़ात की थी. इसके बाद पहलवानों ने कहा कि सरकार ने कहा है कि 15 जून तक दिल्ली पुलिस इस मामले में चार्जशीट दायर करेगी, तब तक वो अपना विरोध स्थगित करने के लिए तैयार हैं.", "मुलाक़ात में सरकार ने पहलवानों से 15 जून तक बृजभूषण शरण सिंह के खिलाफ़ जांच पूरी करने का समय मांगा था.", "पटियाला हाउस कोर्ट में दी गई रिपोर्ट में दिल्ली पुलिस ने बृजभूषण सिंह के ख़िलाफ़ लगे पॉक्सो के आरोप रद्द करने की सिफ़ारिश की है. ", "पुलिस का कहना है कि विस्तृत जांच में नाबालिग़ लड़की के लगाए आरोप \"साबित करने के लिए \"कोई पुष्ट सबूत\" नहीं मिले हैं.", "समाचार एजेंसी पीटीआई के मुताबिक़ दिल्ली पुलिस ने पॉक्सो केस रद्द करने की सिफ़ारिश लड़की के पिता के बयान के आधार पर पेश है.", "पॉक्सो से जुड़े मामले की सुनवाई कर रही पटियाला हाउस कोर्ट में मामले की अगली सुनवाई 4 जुलाई को होगी.", "कहा जा रहा है कि पॉक्सो के तहत लगे आरोप हटाए जाते हैं तो यह बृजभूषण सिंह के लिए बड़ी राहत होगी. ", "सरकारी वकील के अनुसार, राउज़ कोर्ट एवेन्यू में दी गई चार्जशीट के बारे में वरिष्ठ सरकारी अधिवक्ता ने कहा है कि राउज़ एवेन्यू कोर्ट में बृजभूषण सिंह के ख़िलाफ़ दायर की गई पहली चार्जशीट में भारतीय दंड संहिता की धारा 354, 354-ए और 354-डी के तहत आरोप लगाए गए हैं.", "राउज़ कोर्ट एवेन्यू में पूर्व और मौजूदा सासदों और विधायकों के ख़िलाफ़ मामलों की सुनवाई होती है. ", "इस मामले में सुनवाई की अगली तारीख़ 22 जून तय की गई है.", "वहीं ", " के अनुसार, मामले में एक और अभियुक्त विनोद तोमर के ख़िलाफ़ भारतीय दंड संहिता की धारा 354 , 354-ए, 354-डी और 506(1) के तहत आरोप लगाए गए हैं.", "सरकारी वकील अतुल श्रीवास्तव ने समाचार एजेंसी पीटीआई से कहा है कि मामले में दो लोगों को अभियुक्त बनाया गया है.", "अब पटियाला कोर्ट पुलिस की रिपोर्ट के आधार पर ये तय करेगी कि उन्हें पॉक्सो हटाने की उसकी सिफ़ारिश माननी चाहिए या नहीं.", "बृजभूषण शरण सिंह के वकील एपी सिंह ने बीबीसी से कहा कि उनके मुवक्किल के ख़िलाफ़ \"राजनीतिक साज़िश\" की जा रही है और वो बेगुनाह हैं.", "उन्होंने कहा, \"दिल्ली पुलिस को उनके ख़िलाफ़ पॉक्सो मामले में कोई सबूत नहीं मिले हैं इसलिए उन्होंने मामला रद्द करने की सिफारिश की है. न्यायपालिका पर हमारे भरोसा है. सच सामने आ जाएगा और वो इस मामले में बेगुनाह साबित होंगे.\"", "12 साल तक भारतीय कुश्ती महासंघ के अध्यक्ष और छह बार से सासंद चुने जा रहे बृजभूषण सिंह के ख़िलाफ़ एक महीने पहले पुलिस ने 'पहलवानों के शोषण' के मामले में एफ़आईआर दर्ज की.", "उन पर पुलिस शिकायत में महिला पहलवानों के यौन उत्पीड़न के साथ-साथ एक नाबालिग़ पहलवान के ख़िलाफ़ यौन हिंसा का आरोप भी शामिल है.", "हालांकि बृजभूषण सिंह खुद पर लगे आरोपों से इनकार किया है."]},
{"Heading": "आरबीआई के नए क़दम से क्या नीरव मोदी और विजय माल्या जैसे लोग बच जाएंगे?", "URL": "https://www.bbc.com/hindi/articles/c88540118nqo", "Content": ["बीबीसी संवाददाता ", "8 जून को \"फ्रेमवर्क फॉर कोम्प्रोमाईज़ सेट्लमेंट्स एंड टेक्निकल राइट-ऑफस\" शीर्षक वाले एक नोटिफिकेशन में आरबीआई ने कहा कि विलफुल डिफॉल्टर्स या धोखाधड़ी से जुड़े खातों के बारे में बैंक देनदारों के ख़िलाफ़ चल रही आपराधिक कार्रवाई पर प्रतिकूल प्रभाव डाले बग़ैर समझौता या तकनीकी राइट-ऑफ (बट्टे खाते में डालना) कर सकते हैं. ", "आरबीआई के नए दिशा-निर्देशों के मुताबिक़ विलफुल डिफॉल्टर या धोखाधड़ी में शामिल कंपनी बैंक से समझौता करने के 12 महीने बाद नया कर्ज़ा हासिल कर सकती है. ", "सवाल इसलिए उठ रहे हैं कि 8 जून के सर्कुलर में आरबीआई ने विलफुल डिफॉल्टर्स को समझौता निपटान से बाहर रखने की अपनी पहले की नीति को उलट दिया है. ", "7 जून 2019 को आरबीआई ने स्पष्ट तौर पर कहा था कि धोखाधड़ी, अपराध या जानबूझकर चूक करने वाले उधारकर्ताओं से समझौता नहीं किया जायेगा. ", "संसद में दी गई जानकारी के मुताबिक़ मार्च 2022 के अंत तक 50 सबसे बड़े विलफुल डिफॉल्टर्स पर बैंकों का 92,570 करोड़ रुपये बकाया था. इसमें 7,848 करोड़ रुपये की सबसे बड़ी बकाया राशि मेहुल चोकसी की कंपनी की थी. ", "उपलब्ध जानकारी के मुताबिक़ भारत में दिसंबर 2022 तक 3,40,570 करोड़ रुपये की राशि वाले 15,778 विलफुल डिफॉल्ट खाते थे. इसमें से क़रीब 85 फ़ीसदी डिफ़ॉल्ट स्टेट बैंक ऑफ़ इंडिया, पंजाब नेशनल बैंक, यूनियन बैंक ऑफ़ इंडिया और बैंक ऑफ़ बड़ौदा जैसे सार्वजानिक क्षेत्र के बैंकों के थे. ", "विपक्षी कांग्रेस पार्टी ने आरबीआई के इस कदम को लेकर सरकार पर निशाना साधा है. ", "वरिष्ठ कांग्रेस नेता और पार्टी के संचार महासचिव जयराम रमेश ने ", " कर कहा कि आरबीआई को ये स्पष्ट करना चाहिए कि क्यों उसने 'जानबूझकर क़र्ज़ न चुकाने वालों' और 'धोखाधड़ी' से संबंधित अपने ही नियमों में बदलाव किया.", "उन्होंने कहा, \"वह भी इसके बावजूद जब अखिल भारतीय बैंक अधिकारी परिसंघ और अखिल भारतीय बैंक कर्मचारी संघ ने स्पष्ट रूप से कहा कि इस कदम से \"बैंकिंग क्षेत्र में जनता का विश्वास कम होगा, जमाकर्ताओं का भरोसा कम होगा, नियमों की अवहेलना करने की संस्कृति को बल मिलेगा और बैंकों एवं उनके कर्मचारियों को इसका ख़ामियाज़ा भुगतना पड़ेगा.\"", "जयराम रमेश ने एक बयान जारी कर ये भी कहा कि \"ईमानदार कर्ज़दार- किसान, छोटे, और माध्यम उद्यम, मिडिल क्लास ईएमआई के बोझ तले दबे हैं. उन्हें कभी भी क़र्ज़ पर बातचीत करने या इसके बोझ को कम करने का अवसर नहीं दिया जाता है.\" ", "\"लेकिन सरकार ने अब नीरव मोदी, मेहुल चोकसी और विजय माल्या जैसे फ्रॉड्स एवं जान बूझकर क़र्ज़ न चुकाने वालों को फिर से उनकी पहले की स्थिति में वापस आने के लिए रास्ता दे दिया है. भाजपा के धनी पूंजीपतियों को हर तरह की सुविधा दी जा रही है. वहीं ईमानदार भारतीयों को अपना क़र्ज़ चुकाने के लिए संघर्ष करना पड़ रहा है.\"", "कांग्रेस का कहना है कि \"आरबीआई को ये स्पष्ट करना चाहिए कि उसने क्यों सोचा कि ये निर्देश मौजूदा समय में आवश्यक हैं, जबकि बार-बार उसने इसके विपरीत निर्देश दिए थे और चेतावनी भी.\"", "पार्टी ने ये भी कहा है कि आरबीआई को ये बताना चाहिए कि क्या इन निर्देशों को जारी करने के लिए मोदी सरकार का कोई दबाव था. ", "अखिल भारतीय बैंक अधिकारी परिसंघ और अखिल भारतीय बैंक कर्मचारी संघ छह लाख से अधिक बैंक कर्मचारियों की सामूहिक आवाज़ का प्रतिनिधित्व करने का दावा करते हैं. ", "इन दोनों ने आरबीआई के इस कदम की तीखी आलोचना की है जिसके तहत बैंकों को समझौता समाधान के तहत विलफुल डिफॉल्टर्स के कर्ज़ों का निपटान करने की अनुमति दी गई है. ", "इन संघों ने कहा है कि आरबीआई का कदम बैंकिंग प्रणाली की अखंडता पर असर डाल सकता है और विलफुल डिफॉल्टर्स से प्रभावी ढंग से निपटने के प्रयासों को कमजोर कर सकता है. ", "उन्होंने यह भी कहा है कि धोखाधड़ी या विलफुल डिफॉल्टर्स के रूप में वर्गीकृत खातों के लिए समझौता निपटान की अनुमति देना न्याय और जवाबदेही के सिद्धांतों का अपमान है. इन संघों के मुताबिक़ ये न केवल बेईमान कर्ज़दारों को पुरस्कृत करता है बल्कि ईमानदार कर्ज़दारों को एक दुखद संदेश भी देता है जो अपने वित्तीय दायित्वों को पूरा करने का प्रयास करते हैं. ", "साथ ही इन संघों ने ये भी कहा है कि यह ध्यान देने योग्य है कि विलफुल डिफॉल्टर्स का बैंकों की वित्तीय स्थिरता और समग्र अर्थव्यवस्था पर महत्वपूर्ण प्रभाव पड़ता है. \"उन्हें समझौते के तहत अपने ऋणों को निपटाने की अनुमति देकर आरबीआई अनिवार्य रूप से उनके ग़लत कार्यों को माफ कर रहा है और आम नागरिकों और मेहनती बैंक कर्मचारियों के कंधों पर उनके कुकर्मों का बोझ डाल रहा है.\"", "आर्थिक मामलों के जानकार और जेएनयू के पूर्व प्राध्यापक प्रोफेसर अरुण कुमार का कहना है कि आरबीआई का नवीनतम कदम एक अच्छी मिसाल पेश नहीं करता है. ", "वे कहते हैं, \"हमारे देश में बहुत सारा डिफ़ॉल्ट होता है. किसानों का भी डिफ़ॉल्ट होता है. वहां पर तो कोई ऐसा प्रावधान नहीं किया गया. तो ये जो बड़े-बड़े डिफॉल्टर हैं जो ख़ासकर विलफुल (इरादतन) डिफ़ॉल्टर हैं उनके लिए ऐसा प्रावधान लाना सहीं नहीं लगता.\"", "प्रोफेसर अरुण कुमार के मुताबिक़ अगर अर्थव्यवस्था में मंदी की वजह से किसी ऐसी कंपनी के साथ कोई परेशानी आती है जो पहले ठीक-ठाक अपना कर्ज़ा चुका रही थी लेकिन मंदी की वजह से परेशानी में आ गई है तो उनके साथ ऐसा समझौता करना समझ में आता है. \"लेकिन विलफुल डिफ़ॉल्टर के साथ समझौता नहीं करना चाहिए. उन मामलों में तो मुक़द्दमा चलाया जाना चाहिए ताकि भविष्य में लोग ऐसा न करें. नहीं तो होगा क्या कि लोग विलफुल डिफ़ॉल्ट करके बाद में समझौता कर लेंगे.\" ", "प्रोफेसर कुमार कहते हैं कि भारत में क्रोनी कैपिटलिज़्म (एक ऐसी अवस्था जिसमें व्यापार की कामयाबी व्यापारी और सरकारी अधिकारियों के आपसी संबंधों से तय होती है) बहुत है तो उसके चलते लोग पॉलिटिकल प्रेशर लगाएंगे और चीज़ें ठीक करा लेंगे. ", "वे कहते हैं, \"अक्सर विलफुल डिफॉल्टर वही लोग होते हैं जिनका पॉलिटिकल कनेक्शन होता है. तभी वो सोचते हैं कि वो आगे चल कर इसे मैनेज कर लेंगे. मुझे नहीं लगता कि सही मिसाल पेश की जा रही है.\"", "प्रोफेसर अरुण कुमार का मानना है कि आरबीआई को इस बात का वर्गीकरण करना चाहिए कि डिफॉल्ट आर्थिक मंदी जैसी वजहों से हुआ या जान-बूझकर किया गया. ", "वे कहते हैं, \"हमारे यहाँ बैंकिंग सिस्टम में जो नॉन-परफॉर्मिंग एसेट्स हुए थे वो क्रोनिज़्म की वजह से हुए थे जहाँ लोन देने से पहले जो जाँच-पड़ताल करनी चाहिए थी वो राजनीतिक दबाव की वजह से नहीं की गई. इस वजह से बहुत ज़्यादा नॉन-परफॉर्मिंग एसेट्स हो गए थे. क्यूंकि जो क्रोनी कैपिटलिस्ट थे उन्हें लगा कि अब हमें लोन मिल गया है तो हमें इसे चुकाने की ज़रुरत नहीं है, हम तो उसे राजनीतिक तौर पर मैनेज कर लेंगे. इसका असर ये हुआ कि हमारे बैंकों में एनपीए बहुत बढ़ गए थे. एनपीए बढ़ने से लोन मिलना कम हो गया था. कई बैंक आरबीआई की नज़र में आ गए थे और लोन नहीं दे पा रहे थे. उससे फिर कारोबारी माहौल तबाह हो गया.\"", "प्रोफेसर कुमार कहते हैं कि उन्हें डर है कि क्रोनिज़्म की वजह से बैंकों के एनपीए फिर बढ़ सकते हैं जिससे अर्थव्यवस्था में परेशानियां बढ़ सकती हैं. ", "साथ ही वे मानते हैं कि ये फैसला कुछ चुनिंदा लोगों को फायदा पहुँचाने के लिए किया गया लगता है. \"कुछ ख़ास लोग जो परेशानी में होंगे उन्हें मदद पहुँचाने के लिए शायद ये किया जा रहा है क्यूंकि वही लोग बाद में धन उपलब्ध करवाएंगे. एक सोच ये हो सकती है ये फ़ायदा अभी पहुंचा दिया जाए, अगले आम चुनावों के नज़दीक नहीं. अभी जिसको बचा सकते हैं उसे बचा लें.\" ", "डॉ  सुव्रोकमल दत्ता एक जाने-माने दक्षिणपंथी राजनीतिक और आर्थिक विशेषज्ञ हैं. ", "वे कहते हैं कि सीमांकन रेखा बहुत स्पष्ट है. \"जिन लोगों ने नीरव मोदी और विजय माल्या की तरह सिर्फ पैसे की हेराफेरी के लिए डिफॉल्ट किया है, उनके लिए बचने का कोई रास्ता नहीं है.\"", "डॉ दत्ता के मुताबिक़ कई छोटी कंपनियों और स्टार्टअप कंपनियों ने कोविड के दौरान वास्तविक समस्याएँ झेलीं और उनकी कार्यप्रणाली महामारी के कारण बुरी तरह प्रभावित हुई थीं. वे कहते हैं कि महामारी जैसी अप्राकृतिक घटना के कारण उन्हें नुकसान हुआ है और संकट से उबरना उनके हाथ में नहीं था. ", "वे कहते हैं, \"सभी छोटे डिफॉल्टर जो कानून का पालन करते हैं और जिन्होंने अतीत में चूक नहीं की है उन्हें किसी ऐसी चीज़ के लिए दंडित नहीं किया जाना चाहिए जो उनके हाथ में नहीं थी. क्यों उन्हें निर्दयता से सज़ा दी जाए और उनके साथ नीरव मोदी, विजय माल्या और अन्य बड़े वित्तीय अपराधियों जैसा व्यवहार किया जाए. मध्यम और लघु उद्योग और स्टार्टअप चला रहे उन लोगों को आरबीआई से छूट की ज़रूरत है जिनके उद्योग भारतीय अर्थव्यवस्था की रीढ़ हैं. अगर उन्हें ऐसी छूट न दी जाए तो वे चरमरा जाएंगे.\"", "डॉ दत्ता कहते हैं कि यही वजह है कि आरबीआई इस नीति को लाया है जिसमें उन लोगों को फ़ायदा मिलेगा जो कानूनी रूप से साबित कर सकते हैं कि अगर हालात उनके हाथ में होते तो वो अपना कर्ज़ा चुकाने में नहीं चूकते. ", "\"जो लोग इसकी आलोचना कर रहे हैं वो सिर्फ आलोचना करने के मक़सद से आलोचना कर रहे हैं. और ज़्यादातर आलोचना राजनीतिक है. जब किसान संकट में थे तब यूपीए सरकार ने क़रीब 70000 करोड़ रुपये की क़र्ज़माफ़ी की थी.\" ", "लेकिन सवाल इस बात पर खड़ा हुआ है कि क्या उन लोगों से बैंकों को समझौता करना चाहिए जिन्होंने जान-बूझकर अपना कर्ज़ नहीं चुकाया?", "डॉ दत्ता कहते हैं, \"ये देखना चाहिए कि किसी व्यक्ति या कंपनी ने कितनी बार डिफॉल्ट किया है. क्या डिफ़ॉल्ट पहली बार हुआ है या कई बार हो चुका है. इसलिए अगर किसी कंपनी ने पहली बार ऐसे कारणों से डिफॉल्ट किया है जो वास्तविक हैं और जिसे कंपनी द्वारा क़ानूनी तौर पर साबित किया जा सकता है, तो ऐसे डिफॉल्टरों को एक चेतावनी के साथ छूट दी जा सकती है कि वे इसे दोबारा न करें.\" ", "\"नीरव मोदी और विजय माल्या जैसे क्रिमिनल डिफॉल्टर्स ने जान-बूझकर पैसा निकालने के इरादे से डिफॉल्ट किया है तो वह श्रेणी अलग है. उन्हें कोई फ़ायदा नहीं होने वाला है. उनके खिलाफ रेड कॉर्नर नोटिस है. भारत सरकार इनके प्रत्यपर्ण के लिए ज़ोर-शोर से प्रयास कर रही है. उनकी सम्पति ज़ब्त की गई है.\"", "डॉ दत्ता के मुताबिक़ आरबीआई यह नहीं कह रहा है कि वो नीरव मोदी और विजय माल्या जैसे डिफॉल्टर्स को कोई छूट देने जा रहा है. ", "\"लेकिन जिनका पिछला वित्तीय रिकॉर्ड अच्छा रहा है और अपने नियंत्रण से बाहर की वजहों से अगर वो पहली बार चूक गए हैं तो उन्हें माफ़ करने की ज़रूरत है.\""]},
{"Heading": "कर्नाटक में कांग्रेस रद्द करेगी बीजेपी का धर्मांतरण विरोधी क़ानून, सावरकर और हेडगेवार के भाषण भी हटेंगे", "URL": "https://www.bbc.com/hindi/articles/cj7ry41k397o", "Content": ["इसके साथ ही कांग्रेस सरकार ने कन्नड़ और सामाजिक अध्ययन की किताबों में शामिल किए गए जीबी हेडगेवार और वीर सावरकर समेत विवादित लेखकों के भाषणों को हटाने का फ़ैसला किया है. ", "कर्नाटक की कांग्रेस सरकार के मंत्रीमंडल ने आज इस फ़ैसले पर अपनी सहमति जता दी है. ", "इसका मतलब ये है कि अब जो लोग अपना धर्म परिवर्तन करना चाहते हैं, उन्हें ऐसा करने से पहले ज़िलाधिकारी की ओर से इजाज़त नहीं लेनी होगी.  ", "इसके साथ ही धर्म बदलने वाले ओबीसी, एससी और एसटी जाति के होने की वजह से मिलने वाले लाभों से वंचित नहीं होंगे.  ", "कर्नाटक की बीजेपी सरकार ने यूपी सरकार के क़ानून की तर्ज पर अपने क़ानून में संशोधन को तैयार किया था. ", "इसके तहत धोखाधड़ी से धर्म बदलने पर तीन से दस साल तक की सज़ा का प्रावधान था. ", "कर्नाटक सरकार ने साल 2021 के दिसंबर महीने में कर्नाटक प्रोटेक्शन ऑफ़ राइट टू फ्रीडम ऑफ़ रिलिज़न क़ानून पेश किया था. ", "इसके बाद 2021 में ही एक ऑर्डिनेंस के ज़रिए इसे लागू किया गया था. और साल 2022 के सितंबर महीने में विधान परिषद में बहुमत हासिल करने के साथ ही इसे क़ानून की शक्ल दी गयी थी. ", "ईसाई नेताओं ने कर्नाटक के राज्यपाल थावरचंद गहलोत को दिए अपने ज्ञापन में इस बात पर गहरी चिंता व्यक्त की थी कि धर्मांतरण विरोधी विधेयक असामाजिक तत्वों के लिए कानून अपने हाथ में लेने और शांतिपूर्ण राज्य कर्नाटक में उकसावे, झूठे आरोपों, सांप्रदायिक अशांति के साथ माहौल ख़राब करने का ज़रिया बनकर रह जाएगा. ", "कांग्रेस सरकार में क़ानून और संसदीय मामलों के मंत्री एचके पाटिल ने बताया है कि ‘हमारा प्रस्तावित विधेयक जिसे कैबिनेट ने मंजूरी दे दी है, बीजेपी सरकार की ओर से लाए गए संशोधन को पलट देगा. हम एक ऐसा क़ानून लेकर आएंगे जो कि संविधान के अनुरूप होगा.”", "सरकार के फ़ैसले पर बैंगलुरू के आर्चबिशप रेवेरेंड पीटर मचाडो कहते हैं, “बीजेपी ने जो कानून बनाया था वो व्यक्ति की धार्मिक स्वतंत्रता के लिए ही नहीं बल्कि संविधान के अनुच्छेद 25 में निहित अधिकारों के भी विरुद्ध था. ऐसे कानूनों के बाद कर्नाटक और अन्य राज्यों में ईसाइयों पर हमले बढ़े हैं क्योंकि दक्षिणपंथी तत्वों को इस कानून से प्रोत्साहन मिला था.”", "लेकिन बीजेपी के नेता कांग्रेस सरकार के इस फ़ैसले पर हमला बोल रहे हैं. बेंगलुरू से बीजेपी के युवा सांसद तेजस्वी सूर्य ने ट्वीट कर सरकार को घेरा. ", "उन्होंने लिखा, “कर्नाटक की कांग्रेस सरकार राज्य में पीएफ़आई का एजेंडा पूरा कर रही है. धर्मांतरण के विरुद्ध बने कानून को रद्द करने का फ़ैसले करके, कांग्रेस सरकार संविधान के विरुद्ध जा रही है. ", "\"ये सुप्रीम कोर्ट के भी विरुद्ध जो कह चुका है कि धोखाधड़ी से किसी व्यक्ति का धर्म बदलना ग़ैर-कानूनी है.  हेडगेवार और सावरकर से जुड़े पाठों को स्कूली किताबों से हटाकर कांग्रेस अपने अपराध छिपाना चाहती है. कर्नाटक के लिए एक दुखद दिन.”", "राजनीतिक टीकाकार और जागरण यूनिवर्सिटी से जुड़े डॉक्टर संदीप शास्त्री राज्य सरकार के फ़ैसले से बिल्कुल हैरान नहीं हैं. ", "उन्होंने बीबीसी को बताया, “जब कर्नाटक में ये बिल पास हुआ था तब उस वक्त के विपक्ष के नेता सिद्धारमैया ( जो अब मुख्यमंत्री हैं) ने कहा था कि वे कांग्रेस की वापसी के बाद इस कानून को रद्द कर देंगे. अपने समर्थकों और पार्टी को ख़ुश रखने के लिए उन्होंने ये क़दम उठाने शुरू किए हैं. वरना उनके चुनावी वादों को को खोखला बोलना शुरू कर देंगे.”", "कर्नाटक की कैबिनेट ने राज्य के सभी स्कूलों में भारतीय संविधान की उद्देशिका का पढ़ जाना अनिवार्य कर दिया है. इसके अलावा सभी स्कूलों में राष्ट्र गान और कर्नाटक  राज्य के गान को भी अनिवार्य कर दिया है. ", "कर्नाटक की कैबिनेट ने कन्नड़ और सोशल स्टडीज़ की पाठ्यपुस्तकों से आरएसएस के संस्थापक जीबी हेडगेवार और सावरकर से जुड़े पाठों को भी हटाने का फ़ैसला किया है. ", "इसके अलावा चक्रवर्ती सुलीबेले के बारे में पाठ भी हटाया जा रहा है. ", "राज्य के प्राथमिक और माध्यमिक शिक्षा मंत्री मधु बंगारप्पा, “हम सावित्रीबाई फुले, डॉ बीआर आंबेडकर और नेहरू के पुत्री के नाम ख़त को शामिलकर रहे हैं. और कई जगहों पर हम छोटे-मोटे सुधार भी करने वाले हैं. ये हम अगले वर्ष करेंगे जब तकनीकी समिति अपने पूरे सुझाव इकट्ठा कर लेगी.”", "पिछले साल जब बीजेपी की सरकार ने पाठ्यक्रम में ये बदलाव किए थे तब शिक्षाविद् प्रोफ़ेसर निरंजन अराध्य ने बीबीसी को बताया था, “इतिहास इसलिए पढ़ाया जाता है ताकि बच्चों में स्वतंत्रता संग्राम के मूल्यों का संचार किया जा सके. विशेषकर भारत की आज़ादी की लड़ाई जो दुनिया में लोगों का सबसे लंबा चलने वाला संघर्ष था. हेडगेवार उस स्वतंत्रता संग्राम में शामिल नहीं थे.”", "उधर डॉ संदीप शास्त्री कहते हैं कि जो भी हो रहा है और अपेक्षाओं के अनुकूल ही है. ", "वे कहते हैं, “ये सब तो कांग्रेस के वादे थे. सिद्धारमैया ने इन सब चीज़ों के बारे में कड़ी टिप्पणियां की हैं और वे इसे तथ्यों से छेड़छाड़ भी बताते रहे हैं. अब अगले साल लोकसभा चुनाव हैं. वे उन लोगों को निराश नहीं करना चाहते जिनकी बदौलत उन्हें जीत मिली है. उन्हें अगले साल एक बार फिर वोट चाहिए होंगे.’’"]},
{"Heading": "बिहार: गलवान में जान गंवाने वाले सैनिक के परिजन का अंतहीन इंतज़ार- ग्राउंड रिपोर्ट", "URL": "https://www.bbc.com/hindi/articles/c90w195j42po", "Content": ["इस झड़प में चीन को कितना नुक़सान हुआ इसे लेकर अलग-अलग दावे किए जाते हैं.", "उस घटना के तीन साल पूरे होने पर हमने जानने की कोशिश की कि भारत के एक सैनिक परिवार की ज़िंदगी इस झड़प ने कैसे बदल दी?", "बिहार की राजधानी पटना में गलवान संघर्ष में जान गंवाने वाले हवलदार सुनील कुमार के घर में पूजा की तैयारी चल रही है. मंगलवार 16 जून को उनकी तीसरी बरसी है. अगर वो आज जीवित होते तो महज़ 40 साल के होते.", "ठीक तीन साल पहले 15 जून 2020 को गलवान घाटी में चीनी सैनिकों के साथ हुई हिंसक झड़प में उनकी भी मौत हो गई थी. ", "उनके परिजन को आज तक ये पता नहीं कि उनकी मौत कैसे हुई थी. उनकी पत्नी को नौकरी और मुआवजा मिल चुका है लेकिन तब उनसे किए गए कुछ वादे अब तक पूरे नहीं हुए हैं. ", "इनमें से एक स्मारक बनाने का वादा है.", "सुनील कुमार ‘16 बिहार रेजीमेंट’ में हवलदार के पद पर तैनात थे. सुनील कुमार साल 2002 में सेना में भर्ती हुए थे. गलवान में हुई झड़प के क़रीब एक साल पहले उनकी तैनाती पूर्वी लद्दाख के दुर्गम इलाक़े में हुई थी.", "मोबाइल नेटवर्क की समस्या की वजह से वहां से घर पर बात करना आसान नहीं था. ", "तीन साल पहले उनके बच्चे इंतज़ार करते थे कि पिताजी कब नेटवर्क एरिया में आएंगे और फ़ोन करेंगे. पिछली बार क़रीब एक महीने पहले उन्होंने अपने पिताजी से बात की थी.", "इस बार घर पर जब फ़ोन आया तब लाइन पर दूसरी तरफ उनके पिताजी नहीं थे. ", "15 जून को सुनील कुमार की पत्नी रीति देवी के पास ख़बर आई कि बिहार रेजीमेंट के एक सैनिक सुनील कुमार की चीनी सैनिकों के साथ झड़प में मौत हो गई है.", "रीति देवी याद करती हैं, “हमने फ़ोन लगाया तो बताया गया कि उन्हीं की रेजिमेंट में एक और सुनील कुमार हैं. मेरे पति ठीक हैं. लेकिन सुबह हमारे पति के बड़े भाई ने फ़ोन किया तो उन्हें मेरे पति के शहीद होने की सूचना दी गई.”", "चीन की सीमा पर जाने से पहले सुनील कुमार बिहार की राजधानी पटना की दानापुर छावनी में तैनात थे.", "छावनी के पास ही उन्होंने अपना एक छोटा सा घर भी बनाया था ताकि बच्चों को शहर में रखकर उन्हें बेहतर शिक्षा दे सकें.", "सुनील कुमार की बेटी सोनाली ने इसी साल दसवीं की परीक्षा पास की है. सोनाली अपने 'पिता पर गर्व' करती हैं लेकिन हमेशा उनकी कमी को महसूस करती हैं.", "वे कहती हैं, “अभी गर्मी की छुट्टियों में सारे बच्चे घूमने गए थे. हम कहीं नहीं गए. हमारे पापा नहीं रहे तो हमें कौन ले जाता? लेकिन गर्व होता है कि हमारे पिताजी ने जो कुछ किया है उससे सबलोग उनको याद करते हैं.”", "सुनील कुमार के बड़े बेटे आयुष क़रीब 14 साल के हैं. मां को घर और बाहर दोनों जगह काम करते हुए देखते हैं तो उन्हें थोड़ी तकलीफ़ होती है.", "आयुष कहते हैं, “घर में हमेशा एक कमी महसूस होती है. पिताजी जब भी आते थे तो एक महीने की छुट्टी लेकर आते थे. हमलोग मूवी देखने जाते थे. सैर-सपाटे के लिए भी जाते थे. अब वो सब नहीं हो पाता है.”", "आयुष के छोटे भाई विराट अपनी मां का फ़ोन लेकर खेल रहे हैं. विराट अभी तीसरी क्लास में पढ़ते हैं. वो जब और कम उम्र के थे तो पिताजी से डरते थे.", "विराट कहते हैं, “मां घर पर है तो उनका फ़ोन मिल गया है. दीदी और भैया अपना फ़ोन नहीं देते हैं. अगले हफ़्ते से स्कूल खुल जाएगा. फिर सुबह पांच बजे जगना होगा और फिर सारा समय पढ़ाई-लिखाई में निकलेगा.”", " ", "सुनील कुमार की मौत के बाद उनके पुश्तैनी गांव तारापुर में नेताओं से लेकर आम लोगों की भीड़ जुटी हुई थी. तारापुर गांव पटना ज़िले के ही बिहटा इलाक़े में है.", "सुनील कुमार का परिवार अब पटना शहर के अपने घर में बस गया है. गांव के उनके घर में बस उनकी एक तस्वीर रखी है और गांव की गलियों में उनकी यादें बिखरी पड़ी हैं.", "रीति देवी को पटना में क्लर्क की सरकारी नौकरी मिल चुकी है. उन्होंने बारहवीं तक की पढ़ाई की है. फ़िलहाल वो पटना में तैनात हैं.", "रीति देवी को बिहार सरकार की तरफ से क़रीब 20 लाख़ रुपये की आर्थिक मदद भी मिली थी. अब वेतन और पति की पेंशन से बच्चों की ज़रूरतें पूरी कर लेती हैं.", "सेना की तरफ से भी नियमों के तहत उन्हें सबकुछ मिल चुका है.", "रीति देवी कहती हैं, “मैं हाउस वाइफ़ थी. कभी सोचा नहीं था कि नौकरी करूंगी. लेकिन समय ऐसा आ गया कि करना पड़ा. पति की पेंशन और अपनी नौकरी से बच्चों की परवरिश हो जाती है.”", "रीति देवी बताती हैं कि उनके पति (सुनील कुमार) की मौत के तुरंत बाद नेताओं की भीड़ उनके घर पर आती थी और वो कई वादे करके जाते थे, जो आजतक पूरे नहीं हुए.", "रीति देवी कहती हैं, “उस समय कई लोग आते थे. गांव में पति का स्मारक बनाने का वादा कई नेताओं ने किया था. हम आज भी कोशिश करते हैं, लेकिन यह काम नहीं हुआ है.”", "रीति देवी के मदद के लिए उनके भाई चंदन अक्सर उनके साथ होते हैं. अपनी नौकरी से समय निकालकर वो अपनी बड़ी बहन की मदद करते हैं. गांव में जीजाजी के नाम से स्मारक बनवाने के लिए वो आज भी नेताओं और सरकारी दफ़्तरों के चक्कर लगा रहे हैं.", "चंदन कुमार कहते हैं, “उस समय कई नेताओं ने वादा किया था कि स्मारक बनवा देंगे. बच्चों का दाख़िला अच्छे स्कूल में करा देंगे, लेकिन कुछ नहीं किया. सब भूल गए.”", "चंदन किसी ख़ास व्यक्ति का नाम नहीं लेते हैं लेकिन उनका कहना है कि जब उनके जीजाजी की जान गई थी तो कई सामाजिक संगठनों के लोग और नेताओं ने बड़े-बड़े वादे किए थे लेकिन कोई दोबारा हाल जानने नहीं आया.", " ", "भारत में पाकिस्तान से होने वाले हर तनाव पर बड़े-बड़े बयान आते हैं और उन्हीं से जुड़ी ख़बरें भी मीडिया की सुर्खियों में होती हैं. लेकिन चीन से जुड़े मामले में अमूमन ऐसा नहीं देखा जाता है.", "सुनील कुमार के साले चंदन कहते हैं, “हमें आज तक नहीं पता चला कि हुआ क्या था. जीजाजी के डेथ सर्टिफ़िकेट पर तारीख़ 16 जून की लिखी हुई है, लेकिन इसका कोई कारण नहीं लिखा है.”", "सुनील कुमार के घर में उनकी कई तस्वीरें हैं जो सेना में उनके सफ़र की निशानी हैं. लेकिन रिटायरमेंट की योजना बना रहे सुनील के साथ आख़िर क्या हुआ, इसके बारे में कुछ नहीं पता है.", "सुनील कुमार के बचपन के दोस्त राजकुमार बताते हैं, “पाकिस्तान को लेकर तो बहुत कुछ सुनने को मिलता है. लेकिन यहां सुनील की पत्नी तक को शुरुआती जानकारी टीवी से मिली कि चीन सीमा पर गलवान में कुछ हुआ है.”", "सुनील कुमार छुट्टियों में अपना लंबा वक़्त अपने गांव में भी बिताते थे. उनके मित्र अमर गुप्ता के मुताबिक़ सुनील हमेशा पूछता था कि रिटारमेंट के बाद क्या करूंगा.", "सुनील के मित्र उन्हें सलाह देते थे कि जब रिटायर हो जाओगे, तब देखा जाएगा. लेकिन सुनील कुमार को इसका मौक़ा नहीं मिला.", "अब उनके मित्र चाहते हैं कि चीन के साथ लड़कर जिस दोस्त ने जान दी है, उसका एक स्मारक गांव में ज़रूर बने."]},
{"Heading": "खालिस्तान समर्थक अवतार सिंह खंडा कौन  जिनकी इंग्लैंड में हुई मौत", "URL": "https://www.bbc.com/hindi/articles/c2jepyjmz3no", "Content": ["खंडा पर भारतीय एजेंसियों ने भारत विरोधी गतिविधियों और लंदन में भारतीय दूतावास पर हमले में शामिल होने का आरोप लगाया था. ", "खंडा इंग्लैंड में राजनीतिक शरण लेकर रह रहे थे. उनकी मौत के सही - सही कारण का फ़िलहाल पता नहीं चला है. ", "एक जानकारी के अनुसार अवतार सिंह को पेट दर्द की शिकायत होने के बाद अस्पताल ले जाया गया था.", "अकाल तख्त के पूर्व जत्थेदार जसवीर सिंह रोडे ने मोगा में बीबीसी संवाददाता सुरिंदर मान को बताया है कि अवतार सिंह खंडा का कल रात ब्रिटेन के एक अस्पताल में निधन हो गया है.", "उन्होंने कहा, ''खंडा ने शुक्रवार और शनिवार को अपनी मां से बात की थी. खंडा की मौत के कारणों का पता पोस्टमार्टम रिपोर्ट के बाद ही चलेगा.\"", "जसवीर सिंह रोडे ने कहा, \"परिवार की राय है कि उनके शव को यहां लाया जाना चाहिए. लेकिन अगर कोई समस्या है तो उनके परिवार को वहां भेजा जाना चाहिए.\"", "इसी साल 18 मार्च को पंजाब पुलिस ने अमृतपाल सिंह को गिरफ़्तार करने के लिए ऑपरेशन शुरू किया था. ", "इसके बाद 19 मार्च को खालिस्तान समर्थक कुछ ताकतों ने लंदन स्थित भारतीय उच्चायोग पर हमला किया था. ", "अप्रैल में जब अमृतपाल सिंह फरार थे, तब पुलिस ने अवतार सिंह खंडा की मां चरणजीत कौर और बहन से भी पूछताछ की थी.", "पंजाब पुलिस ने दावा किया था कि अवतार सिंह खंडा अमृतपाल सिंह के संपर्क में थे. और इसलिए पुलिस ने उनके परिवार से पूछताछ की.", "खंडा संगरूर के सांसद सिमरनजीत सिंह मान के नेतृत्व वाले शिरोमणि अकाली दल (अमृतसर) से भी जुड़े थे. ", "सिमरनजीत सिंह मान ने खंडा की मौत पर ट्वीट किया, \"यह ख़बर सुनकर बहुत दुख हुआ कि सरदार अवतार सिंह खंडा अब इस दुनिया में नहीं रहे. ", "अवतार सिंह खंडा का इस तरह जाना पार्टी और पूरे खालसा पंथ के लिए एक बड़ी क्षति है, उन्होंने सिख संघर्ष में महत्वपूर्ण योगदान दिया, वह 2011 से इंग्लैंड में रह रहे थे.\"", "अवतार सिंह खंडा की 58 वर्षीय मां चरणजीत कौर ने बीबीसी पंजाबी संवाददाता सरबजीत सिंह धालीवाल को अप्रैल में दिए एक इंटरव्यू में बताया था कि अवतार सिंह खंडा साल 2011 में स्टडी वीज़ा पर इंग्लैंड गये थे.", "चरणजीत कौर मोगा में टीचर हैं. उन्होंने कहा कि खंडा ने मोगा से कम्प्यूटर साइंस में डिप्लोमा किया है.", "चरणजीत कौर ने बताया था कि उन्होंने बेटे को विदेश भेजने के लिए ढाई लाख रुपए क़र्ज़ लिया था.", "चरणजीत के मुताबिक़, खंडा ने तीन साल की पढ़ाई पूरी की लेकिन वर्क परमिट नहीं मिला. बाद में उन्हें ढाई साल का वीज़ा मिल गया.", "उन्होंने बीबीसी को बताया था कि उन्हें खंडा के खालिस्तानी गतिविधियों में शामिल होने की कोई जानकारी नहीं है.", "चरणजीत ने कहा कि उनकी शादी 1986 में कुलवंत सिंह से हुई थी और शादी से पहले उनके पति को एक आपराधिक मामले में फंसाया गया था लेकिन बाद में उन्हें बरी कर दिया गया था.", "उनका आरोप था कि पंजाब पुलिस ने मार्च 1991 में उनके पति कुलवंत सिंह को एक मुठभेड़ में मार दिया था.", "पंजाब पुलिस सूत्रों के मुताबिक़, कुलवंत सिंह उग्रवादी संगठन खालिस्तान लिबरेशन फोर्स के सदस्य थे.", "चरणजीत कौर ने कहा कि अवतार सिंह गोल पगड़ी पहनते थे और सिख चरमपंथी जरनैल सिंह भिंडरावाले से प्रेरित थे.  ", "इसके अलावा वे भारत और इंग्लैंड में होने वाले धार्मिक आयोजनों में सक्रिय रूप से भाग लेते थे.", "माँ ने बताया है कि 2011 के बाद से वे अपने बेटे से नहीं मिलीं है. उन्होंने दो बार ब्रिटेन के वीज़ा के लिए आवेदन किया लेकिन उन्हें वीज़ा नहीं मिला.", "चरणजीत कौर दावा करती हैं, \"पंजाब पुलिस आज तक एक भी ग़लत काम में हमारी संलिप्तता साबित करने में विफल रही है.\"", "(बीबीसी हिन्दी के एंड्रॉएड ऐप के लिए आप ", " कर सकते हैं. आप हमें ", ", ", ", ", "और ", "पर फ़ॉलो भी कर सकते हैं.)"]},
{"Heading": "बिपरजोय तूफ़ान: अरब सागर के भीतर इतनी उथल-पुथल क्यों है? ", "URL": "https://www.bbc.com/hindi/articles/c8vye1qglq6o", "Content": ["भारतीय मौसम विभाग के पूर्वानुमान के मुताबिक़ बिपरजोय तूफ़ान उसी दिशा में आगे बढ़ रहा है, जिसकी भविष्यवाणी की गई थी और यह 15 जून की शाम तक 120-130 से 145 किमी प्रति घंटे की गति से गुजरात के मांडवी, जाखू तट और पाकिस्तान के कराची में समुद्री तट से टकरा सकता है.", "हालांकि, थोड़ी राहत की बात यह है कि यह अत्यधिक गंभीर चक्रवाती तूफ़ान से बहुत गंभीर चक्रवाती तूफ़ान में तब्दील हो गया है. यानी पहले जितनी आशंका जताई जा रही थी, उसकी तुलना में यह तूफ़ान कमतर हो गया है. ", "इस तूफ़ान के साथ ये सवाल फिर से लोगों के ज़हन में उठ रहा है कि आख़िर अरब सागर से उठने वाले समुद्री तूफ़ानों की संख्या क्यों बढ़ती जा रही है.  ", "ज़ाहिर है कि देश में सबसे लंबी समुद्री तट रेखा वाले राज्य के तौर पर गुजरात को इसका नुक़सान भी उठाना पड़ता है. ", "गुजरात में देश की सबसे लंबी समुद्री तटरेखा है और इसकी लंबाई करीब 1,600 किलोमीटर है.  ", "माना जाता है कि अरब सागर में बढ़ते तापमान हाल के वर्षों में चक्रवातों की संख्या, उनकी तीव्रता और उनके कारण होने वाली भारी बारिश के चलते होने वाला नुकसान एक बड़ी समस्या बनता जा रहा है.  ", "गुजरात में 40 से ज्यादा छोटे-बड़े बंदरगाह रोज़ाना अरबों रुपए के माल का आयात-निर्यात करते हैं.  समुद्री तूफ़ानों की बढ़ती संख्या से ना केवल इस कारोबार को बल्कि समुद्री तट पर रहने वाले लोगों की आजीविका और जीवन को भी ख़तरा पहुँचता है.  ", "बिपरजोय 2023 का गुजरात का पहला और 'मोका' के बाद देश का दूसरा चक्रवात है. उल्लेखनीय है कि 2019 में अरब सागर में 'महा', 'वायु', 'हिक्का', 'क्यार' जैसे तूफ़ान आए थे.", "समुद्री तूफ़ान के बनने का सीधा संबंध समुद्र की सतह के तापमान से है. इन बढ़ते तापमान के लिए जलवायु परिवर्तन को एक महत्वपूर्ण कारण माना जाता है. ", "भारत ही नहीं बल्कि पाकिस्तान, यमन और ओमान जैसे देशों में भी पहले से ज्यादा शक्तिशाली समुद्री तूफ़ान देखने को मिल रहे हैं. ", "भारतीय उष्णकटिबंधीय मौसम विज्ञान संस्थान, पुणे में समुद्र के बढ़ते तापमान का अध्ययन कर रहे वरिष्ठ वैज्ञानिक डॉ. रॉक्सी मैथ्यू कोले कहते हैं, \"जलवायु परिवर्तन ने पिछले एक दशक में अरब सागर की सतह के तापमान में 1.2 डिग्री से 1.4 डिग्री की वृद्धि की है. यह चक्रवात उत्पन्न करने के लिए आवश्यक ऊर्जा प्रदान करता है.\" ", "\"पहले अरब सागर की सतह ठंडी थी, जिसके कारण समुद्र में कम दबाव का क्षेत्र या कहें गहरे गड्ढे बनते थे, लेकिन पश्चिम-मध्य और उत्तरी अरब सागर की सतह का तापमान कम होने के कारण वे तूफ़ान का रूप नहीं ले पाते थे. समुद्र की सतह के उच्च तापमान के कारण ना केवल तूफ़ान बनते हैं बल्कि उनकी तीव्रता भी अधिक होती है.\" ", "राज्य में आमतौर पर मई-जून के महीनों के दौरान मॉनसून के दौरान और अक्टूबर-नवंबर में दक्षिण-पश्चिम मॉनसून के अंत में चक्रवात आते हैं. ", " ", "क्या हाल के वर्षों में गुजरात में तूफ़ानों की संख्या बढ़ी है, इस सवाल के जवाब में डॉ. कोले कहते हैं, \"तूफ़ान समुद्र में बनते हैं. इसके ऊपर के वातावरण में हवा तूफ़ान की दिशा निर्धारित करती है. तूफ़ान का रास्ता समुद्र में उसके उत्पत्ति स्थान और उसके ऊपर के वातावरण में हवा की दिशा से निर्धारित होता है. आम तौर पर इस दौरान अरब सागर में जो तूफ़ान बनते हैं, उसकी दिशा गुजरात की ओर होती है.\" ", "पहले देश के पूर्वी भाग में बंगाल की खाड़ी उष्णकटिबंधीय चक्रवातों की संख्या और तीव्रता के प्रति संवेदनशील थी, लेकिन हाल के वर्षों में यही प्रवृत्ति अरब सागर में देखी गई है. ", "जब कोई तूफ़ान पिछले 24 घंटों में 55 किमी तक विकसित हो जाता है तो यह 'सुपर साइक्लोन' का रूप ले लेता है. बिपरजोय और तोकते के मामले में इसने अचानक सुपर साइक्लोन का रूप ले लिया. ", "डॉ. कोले के मुताबिक, \"तूफ़ान की गति में संभावित वृद्धि की भविष्यवाणी करने में समुद्र का तापमान महत्वपूर्ण भूमिका निभाता है. पश्चिमी तट पर समुद्र के तापमान की जानकारी प्राप्त करने के लिए आवश्यक उपकरण और डेटा उपलब्ध नहीं हैं, जिससे पूर्वानुमान मॉडल से सटीक जानकारी नहीं मिलती है.\" ", "\"इतना ही नहीं, अचानक यह एक सुपर साइक्लोन का रूप ले लेता है, जिससे तटवर्ती इलाक़े से लोगों को निकालने के लिए आवश्यक तैयारी का समय नहीं बचता है.\" ", "डॉ. कोले ने देश के पूर्वी तट पर विभिन्न विभागों के बीच आपसी समन्वय, जन भागीदारी और प्रशासनिक तत्परता की प्रशंसा करते हैं और पश्चिमी तट पर इसी तरह की तैयारियों की बात कहते हैं.", "सरकार सतर्क रहने और अरब सागर में मौजूदा स्थिति और गुजरात पर इसके संभावित प्रभाव का अध्ययन करने का भी दावा कर रही है.  ", "गुजरात सरकार के एक अधिकारी के मुताबिक, \"साल 2020 में कोरोना के समय के आसपास एक रिपोर्ट गुजरात सरकार को सौंपी गई थी, जिसमें अरब सागर के प्रभाव के बारे में शोध किया गया था. कहा जाता है कि भावनगर और नवसारी बीच के तट पर चक्रवात का ख़तरा अधिक है.\" ", "\"भावनगर और अहमदाबाद 'अति उच्च क्षति संभावित क्षेत्र' के अंतर्गत आते हैं, जबकि तट के 100 किलोमीटर के भीतर 17 जिले (या उनके उपनगर) 'उच्च क्षति संभावित क्षेत्र' के अंतर्गत आते हैं.\" ", "गुजरात का एक भी जिला ऐसा नहीं है जहां चक्रवात की 'बहुत अधिक आशंका' न हो. ", "अहमदाबाद, भावनगर, जामनगर, सूरत, नवसारी, राजकोट, कच्छ, जूनागढ़, आणंद, भरूच, वलसाड, पोरबंदर, मोरबी, देवभूमि द्वारका और गिर सोमनाथ ज़िले 'उच्च' क्षमता वाले समुद्री तूफ़ान की आशंका वाले ज़िले हैं. ", "वड़ोदरा और अमरेली जिलों में 'मध्यम' संभावना है जबकि सुरेंद्रनगर और खेड़ा 'कम' संभावना वाले क्षेत्र हैं. ", "पिछले कुछ सालों में गुजरात में तटीय औद्योगिक विकास ने मैंग्रोव को नष्ट कर दिया है. इस रिपोर्ट मैंग्रोव को फिर से लगाने की सिफ़ारिश की गई है और कहा गया है कि इससे देश के अन्य हिस्सों में लाभ मिला है.", "1975 से 1999 के बीच गुजरात में आए समुद्री तूफ़ानों की बात करें तो ये पोरंबदर, वेरावल, दीउ और कच्च एवं सौराष्ट्र के समुद्र तटीय इलाकों में आए थे.  ", "जब किसी चक्रवात की गति 31 किमी प्रति घंटे (या उससे कम) होती है, तो इसे 'निम्न दबाव क्षेत्र' के रूप में जाना जाता है. ", "जब चक्रवात की गति 31-49 किमी प्रति घंटे होती है तो इसे 'डिप्रेशन' के रूप में जाना जाता है. जब यह 50 से 61 किमी/घंटा की गति तक पहुँच जाता है, तो इसे 'डीप-डिप्रेशन' के रूप में जाना जाता है. ", "जब हवा की गति 62 से 88 किमी प्रति घंटे तक पहुंच जाती है तो यह 'तूफ़ान' बन जाता है. जब यह 89 से 118 किलोमीटर प्रति घंटे की रफ्तार तक पहुंच जाता है तो यह 'गंभीर चक्रवात' बन जाता है. ", "221 किमी प्रति घंटे से कम और 119 किमी प्रति घंटे से अधिक की गति को 'अत्यंत गंभीर चक्रवात' कहा जाता है और 222 किमी प्रति घंटे से अधिक की गति को 'सुपर साइक्लोन' कहा जाता है. ", "चक्रवात अपने साथ भारी से मूसलाधार बारिश लाते हैं, जिससे जान-माल का नुकसान हो सकता है. ", "तूफ़ान के मध्य भाग को 'चक्रवात की आंख' कहा जाता है और यह क्षेत्र शांत होता है. तूफ़ान का रूप ले चुके चक्रवात की परिधि 150 से एक हजार किलोमीटर तक हो सकती है. चक्रवात की आंख का व्यास 30 से 50 किलोमीटर तक हो सकता है. ", "चक्रवात की आंख के आसपास 50 किमी तक के क्षेत्र में गरज के साथ भारी बारिश होती है. इसे बादलों की दीवार वाले क्षेत्र के रूप में जाना जाता है. इसके बाहर, जितना दूर जाएंगे, चक्रवात का प्रभाव उतना ही कम होगा. ", "चक्रवात तट तक पहुँचने के लिए प्रतिदिन 300 से 500 किमी की यात्रा करता है. तट से टकराने के बाद यह धीमा हो जाता है, लेकिन अक्सर अपनी गति को बनाए रखता है, जिससे भारी तबाही और विनाश होता है. ", "तूफ़ान जैसे ही तट के पास पहुंचता है, 10 फ़ीट से लेकर 40 फ़ीट तक की लहरें उत्पन्न हो सकती हैं.  ", "(बीबीसी हिन्दी के एंड्रॉएड ऐप के लिए आप ", " क्लिक कर सकते हैं. आप हमें ", ", ", ", ", " और ", " पर फ़ॉलो भी कर सकते हैं.)"]},
{"Heading": "गुजरात: जूनागढ़ में दरगाह हटाने को लेकर झड़प, एक की मौत, पांच पुलिसकर्मी घायल", "URL": "https://www.bbc.com/hindi/articles/c4newd75xkyo", "Content": ["शुक्रवार देर रात सौराष्ट्र के जूनागढ़ के माझेवाड़ी दरवाज़ा क्षेत्र में एक दरगाह को लेकर स्थानीय लोगों और पुलिस के बीच झड़प हुई.", "जूनागढ़ के एसपी रवि तेजा ने ", " को बताया है कि इस घटना में पत्थर लगने की वजह से एक व्यक्ति की मौत हुई है जबकि पांच पुलिसकर्मी भी घायल हुए हैें.", "एसपी के मुताबिक, “शुरुआती जांच में ये प्रतीत हो रहा है कि व्यक्ति सिर में पत्थर लगने से घायल हुआ और उसकी मौत हो गई. ”", "पुलिस के मुताबिक देर रात से शनिवार सुबह तक पुलिस ने 174 लोगों को ‘राउंड अप’ भी किया है.", "पुलिस के मुताबिक अब हालात नियंत्रण में है.", " के स्थानीय सहयोगी पत्रकार हनीफ़ खोखर के मुताबिक जूनागढ़ प्रशासन ने माझेवाड़ी दरवाज़े के पास स्थित एक दरगाह को पांच दिन के भीतर हटाने का नोटिस जारी किया था.", "इस नोटिस के बाद लोग दरगाह के पास इकट्ठा हो गए थे और प्रशासन के फ़ैसले का विरोध कर रहे थे.", "वहीं पुलिस का कहना है कि ‘भीड़ बेकाबू हो गई और स्थिति को नियंत्रित करने के लिए लाठीचार्ज भी करना पड़ा.’ इस दौरान पुलिस ने आंसू गैस का भी इस्तेमाल किया.", "प्रारंभिक जानकारी के मुताबिक दरगाह के पास इकट्ठा हुई भीड़ ने गुजरात के परिवहन विभाग की एक  बस को आग लगाने का प्रयास भी किया. इससे जुड़े वीडियो सोशल मीडिया पर शेयर किए जा रहे हैं. ", "पुलिस और भीड़ के बीच झड़प के वीडियो भी सोशल मीडिया पर शेयर किए जा रहे हैं.", "पुलिस का कहना है कि बस के ड्राइवर और कंडक्टर को चोटें आई हैं.", "एसपी रवि तेजा के मुताबिक स्थिति को नियंत्रित करने और भीड़ में शामिल असामाजिक तत्वों की पहचान के लिए शुक्रवार रात भर कांबिंग ऑपरेशन चलाया गया और इस दौरान कुल 174 लोगों को राउंड अप किया गया.", "एसपी के मुताबिक, घटना में शामिल लोगों की पहचान के लिए पुलिस की कई टीमों का गठन किया गया है और जांच के लिए प्रभावित क्षेत्र में पुलिस ने बड़ा अभियान शुरू किया है.", "जूनागढ़ के मझेवाड़ी दरवाज़े के पास सड़क किनारे स्थित एक दरगाह को हटाने के लिए दो दिन पहले नगर पालिका ने नोटिस जारी किया था और दरगाह समिति से पांच दिन के भीतर दरगाह को हटाने के लिए कहा था.", "इस नोटिस में दरगाह को अवैध निर्माण बताया गया है और इसे हटाने के लिए कहा गया है.", "जूनागढ़ में इन दिनों कई विकास प्रोजेक्ट चल रहे हैं. शहर के नरसिंह मेहता सरोवर और उपरकोट क्षेत्र की  विकास परियोजनाओं के रास्ते में आ रहे ‘अवैध निर्माणों’ को हटाया जा रहा है.", "इसी क्रम में मझेवाड़ी दरगाह को हटाने का नोटिस जारी किया गया था. ये नोटिस सोशल मीडिया पर भी वायरल हो गया और  शुक्रवार शाम दरगाह के पास भीड़ इकट्ठा हो गई.", "घटना के बारे में जानकारी देते हुए जूनागढ़ के एसपी रवि तेजा ने कहा, “14 जून को जूनागढ़ नगर निगम की तरफ़ से दरगाह को नोटिस जारी किया गया था और इसके स्वामित्व का सबूत मांगा गया था. गेबांशाह दरगाह को पांच दिनों के भीतर हटाने का नोटिस दिया गया था. लेकिन शुक्रवार को दरगाह के पास बड़ी तादाद में भीड़ इकट्ठा हो गई.”", "पुलिस के मुताबिक भीड़ में कई लोग नारेबाज़ी भी कर रहे थे. स्थिति को नियंत्रित करने के लिए पुलिस मौके पर पहुंची थी.", "एसपी का दावा है कि पुलिस अधिकारी लोगों को समझाने का प्रयास कर रहे थे और 45 मिनट तक लोगों से बात करने की कोशिस की गई.", "पुलिस का कहना है कि इस दौरान सड़क को जाम होने से रोकने का प्रयास भी किया जा रहा था.", "एसपी के मुताबिक, इसी दौरान भीड़ की तरफ़ से पुलिस पर पत्थर फेंके गए. स्थिति को नियंत्रित करने के लिए पुलिस ने भीड़ पर कार्रवाई की.", "ऐसा आरोप भी लगाया जा रहा है कि अज्ञात लोगों ने मझेवाड़ी पुलिस चौकी पर भी पथराव किया.", "पुलिस का कहना है कि ‘कुछ असामाजिक तत्वों ने भीड़ का फ़ायदा उठाकर तनाव फ़ैलने की कोशिश की और पुलिस पर हमला किया.’", "एसपी रवि तेजा के मुताबिक़, इस झड़प में एक डीएसएपी, तीन पीएसआई और एक पुलिसकर्मी घायल हुए हैं.", "वहीं पुलिस का कहना है कि एक व्यक्ति की मौत सिर में पत्थर लगने की वजह से हुई है.", "एसपी ने कहा, “शुरुआती जांच में ये प्रतीत हो रहा है कि व्यक्ति सिर में पत्थर लगने से घायल हुआ और उसकी मौत हो गई. बाक़ी वजहें पोस्टमार्टम के बाद ही स्पष्ट हो पाएंगी.”", "पुलिस के लोगों पर लाठीचार्ज करने के बारे में बताते हुए एसपी ने कहा, “पुलिस ने भीड़ को नियंत्रित करने के लिए लाठीचार्ज किया है और आंसू गैस का इस्तेमाल भी किया है.”", "पुलिस का कहना है कि इस घटना में शामिल लोगों की तलाश की जा रही है और इसके लिए पुलिस के स्पेशल ऑपरेशन ग्रुप सहित कई टीमें गठित की गई हैं और घटना में शामिल लोगों की पहचान करने की कोशिश की जा रही है.", "कथित रूप से पुलिस पर हमला करने वाले ‘असामाजिक तत्वों’ की पहचान के लिए पुलिस सीसीटीवी फुटेज खंगाल रही है.", "पुलिस ये पता करने की कोशिश भी कर रही है कि कहीं ये घटना पूर्वनियोजित तो नहीं थी.", "एसपी का कहना है कि लोगों की कॉल डिटेल निकाली जा रही हैं.", "पुलिस और लोगों के बीच झड़प के बाद अतिरिक्त पुलिस बल भी तैनात किया गया है.", "जूनागढ़ नगर निगम ने कथित अतिक्रमण हटाने के लिए नोटिस जारी किए हैं और इसे लेकर स्थानीय लोगों में आक्रोश भी है.", "इस दरगाह को नोटिस दिए जाने से पहले भी शहर में कई धर्मस्थलों को हटाया गया है. बताया जाता है कि इसे लेकर स्थानीय अल्पसंख्यक समुदाय में भारी नाराज़गी भी है."]},
{"Heading": "नेपाल नेशनल असेंबली के स्पीकर को चीन ने भारत के बारे में कही कई बातें ", "URL": "https://www.bbc.com/hindi/articles/c80912z4w83o", "Content": ["फणींद्र दहल", "बीबीसी समाचार नेपाली", "चीन की यात्रा पर गए नेपाल नेशनल असेंबली के स्पीकर ने बीबीसी को बताया कि उनके चीनी समकक्ष अधिकारी ने उनसे भारत और अमेरिका को लेकर सावधानी बरतने की अपील की और कहा कि नेपाल में ऐसी गतिविधियां हो सकती हैं, जिससे उनके देश को मुश्किलों का सामना करना पड़ सकता है. ", "स्पीकर गणेश प्रसाद तिमिलसिना और चीन के नेशनल पीपल्स कांग्रेस की स्थायी कमिटी के चेयरमैन चाओ लेजी की बीजिंग में मीटिंग हुई है. ", "इस यात्रा के दौरान चाइनीज़ पीपल्स पॉलिटिकल कंसल्टेटिव कान्फ़्रेंस के चेयरमैन वांग हुनिंग के साथ भी उनकी मुलाक़ात हुई. ", "नेपाल ने वन चाइना नीति को स्वीकार किया है और लगातार कहता रहा है कि अपने देश में वो चीन विरोधी गतिविधियों की इजाज़त नहीं देगा. ", "शंघाई से बीबीसी से बात करते हुए तिमिलसिना ने कहा कि चीन की ओर से ज़ोर देकर कहा गया कि नेपाल में चीन विरोधी गतिविधियां नहीं होनी चाहिए. ", "इन्हें भी पढ़ें- ", "उन्होंने कहा, “नेपाल की सरकार ने बार बार दोहराया है कि वो अपने देश में चीन विरोधी गतिविधियों की इजाज़त नहीं देगी. हालांकि वे चाहते थे कि थोड़ी सावधानी बरती जाए क्योंकि तिब्बती शरणार्थी या ऐसे तत्व हो सकते हैं, जो विभिन्न नामों से घुसपैठ करते हैं और नेपाल में चीन विरोधी गतिविधि को अंजाम दे सकते हैं.”", "तिमिलसिना ने कहा कि चाओ लेजी के साथ वार्ता में भारत और अमेरिका का मुद्दा उठा. ", "स्पीकर ने कहा, \"उनकी चिंता थी कि अमेरिका और भारत किसी न किसी रूप में नेपाल में चीन विरोधी गतिविधियां को अंजाम दे सकते हैं और ऐसा होने न दिया जाए.\"", "चीन की सरकारी न्यूज़ एजेंसी शिन्हुआ में जारी बयान के अनुसार, चाओ लेजी ने कहा कि आपसी रिश्ते मज़बूत करना दोनों देशों के हित में है. ", "बयान में चाओ के हवाले से कहा गया है, “चीनी पक्ष ने नेपाल के वन चाइना नीति पर दृढ़ता से खड़े रहने और चीन के मूल हितों को समर्थन देने और अपनी ज़मीन को चीन विरोधी गतिविधि के लिए इस्तेमाल न करने देने की प्रतिबद्धता के लिए उसकी तारीफ़ की.”", "महाशक्ति अमेरिका और इसके प्रतिद्वंद्वी चीन के बीच मौजूदा समय में अच्छे रिश्ते नहीं हैं. ", "थिंक टैंक काउंसिल ऑफ़ फ़ॉरेन रिलेशंस के अनुसार, चीन और अमेरिका के बीच दुनिया में सबसे अहम और जटिल द्विपक्षीय संबंध हैं.", "साल 1949 से, दोनों देश व्यापार, जलवायु परिवर्तन और ताइवान समेत कई मुद्दों पर सहयोग और तनाव के दौर से गुजरे हैं.", "सालों से अनसुलझे सीमा विवादों के कारण पिछले कुछ सालों से भारत और चीन के संबंध तनावपूर्ण स्थिति में हैं.", "विदेशी मामलों में नेपाल के दो पूर्व प्रधानमंत्रियों के सलाहकार रह चुके पूर्व राजदूत दिनेश भट्टाराई का मानना है कि चीन का ये ताज़ा नज़रिया, असल में विश्व की महाशक्तियों द्वारा नेपाल में दिखाई जा रही दिलचस्पी को लेकर चीन की लगातार बनी हुई चिंता को दर्शाता है. ", "उन्होंने कहा, “शुरू से ही अमेरिका को लेकर चीन की चिंता बनी रही है. पिछले साल अमेरिका की मिलेनियम चैलेंज कॉर्पोरेशन (एमसीसी) को नेपाल की संसद ने मंज़ूरी दे दी थी तब काफ़ी कूटनीतिक हलचल देखने को मिली.'' ", "''अभी भारत और अमेरिका क़रीब आ रहे हैं तो ये देखना होगा कि क्या चीन का ताज़ा नज़रिया दोनों को एक साथ देखने का है? हमें चौकन्ना रहना होगा. मुझे लगता है कि ये दिखाता है कि नेपाल विदेशी शक्तियों की गतिविधियों का अखाड़ा हो सकता है.”", "दिनेश भट्टाराई का कहना है, “नेपाल पहले ही भारत और चीनके बीच उलझा हुआ है. चूंकि उन दोनों देशों में किसी सुलह की संभावना नहीं दिखती है, इसलिए अस्थिरता जारी रह सकती है और हालात और गंभीर हो सकते हैं.”", "अमेरिकी थिंक टैंक के कुछ विशेषज्ञों का कहना है कि वॉशिंगटन नेपाल में चीन के प्रभाव को कम करने के लिए भारत के साथ मिलकर काम कर रहा है.", "वॉशिंगटन डीसी में विल्सन सेंटर के दक्षिण एशिया संस्थान के निदेशक माइकल कुगेलमैन ने बीती जनवरी में कहा था कि अमेरिका नेपाल को अपने इंडो पैसिफ़िक (हिंद प्रशांत) नीति का हिस्सा मानता है.", "उन्होंने कहा था, “अमेरिका उम्मीद कर रहा है कि नेपाल में चीन के प्रभाव को कम करने में भारत अपने पारंपरिक रिश्ते की वजह से एक बड़ी भूमिका निभा सकता है.”", "पिछले साल नेपाल ने एमसीसी के 60 अरब रुपए के अमेरिकी आर्थिक मदद को मंज़ूरी दी थी, जिसके बाद बीजिंग और वॉशिंगटन के बीच आरोप प्रत्यारोप का दौर शुरू हो गया था. ", "साल 2020 के अंत में अमेरिका ने तिब्बत को समर्थन देने वाले एक महत्वपूर्ण क़ानून को पास किया. ", "यह क़ानून अमेरिका को अधिकार देता है कि तिब्बत के धार्मिक गुरु दलाई लामा के वारिस के चुनाव में बाधा पहुंचाने वाले किसी भी चीनी अधिकारी पर वो आर्थिक और वीज़ा संबंधी प्रतिबंध लगा सकता है. ", "अमेरिका भारत और नेपाल में तिब्बती शरणार्थियों के धार्मिक और सांस्कृतिक अधिकार की रक्षा का समर्थन करता है. ", "मई 2022 में तिब्बती मामलों की कोऑर्डिनेटर और अमेरिकी उप रक्षामंत्री अज़रा ज़ेया ने काठमांडू में तिब्बती बस्तियों का दौरा किया था. ", "इस पर एक चीनी एक्सपर्ट ने कहा था कि नेपाल को अपने विवेक का इस्तेमाल करते हुए इस दौरे से नकारात्मक प्रभाव के बारे में अपना पक्ष रखना चाहिए था.", "हाल के महीनों में, चीनी अख़बारों ने नेपाली सरकार द्वारा कुछ पनबिजली परियोजनाओं को भारतीय कंपनियों को सौंपने पर असंतोष ज़ाहिर किया था. ", "स्पीकर तिमिलसिना के दौरे में इस बात पर ज़ोर दिया गया कि 2019 में चीनी राष्ट्रपति शी जिनपिंग के नेपाल दौरे में हुए समझौतों को लागू किया जाए.", "साथ ही चीन की महत्वाकांक्षी बेल्ट एंड रोड इनिशिएटिव परियोजना को लागू करने के बारे में भी चर्चा हुई. ", "तिमिलसिना ने कहा, “बेल्ट एंड रोड इनिशिएटिव को आए 10 साल हो गए. इस परियोजना की अहमियत पर भी चर्चा हुई.”", "नेपाल ने इस पर 2017 में हस्ताक्षर किया था और कई एक्सपर्ट और सरकारी एजेंसियां इस बात पर जोर दे रही हैं कि बड़े प्रोजेक्ट केवल चीनी सरकार की सब्सिडी से बनाए जाने चाहिए क्योंकि चीनी कर्ज़ भविष्य में मुश्किल पैदा कर सकता है. ", "स्पीकर तिमिलसिना ने कहा कि इस बात पर भी चर्चा हुई कि बीजिंग और काठमांडू के बीच हुए समझौते को लागू करने के लिए क्या संसद से क़ानून पास कराना चाहिए. ", "चीन के राष्ट्रपति की नेपाल यात्रा के दौरान इस बात पर सहमति बनी थी कि काठमांडू और बीजिंग के बीच एक रेल नेटवर्क की विस्तृत फीजिबिलिटी रिपोर्ट तैयार की जाएगी. ", "दोनों ही पक्षों ने वादा किया था कि यह क़दम रेल निर्माण की नींव रखेगा और भविष्य में इससे काठमांडू, पोखरा और लुंबिनी रेलवे प्रोजेक्ट को जोड़ा जाएगा. ", "भारतीय प्रधानमंत्री नरेंद्र मोदी के निमंत्रण पर कुछ सप्ताह पहले दिल्ली आए प्रधानमंत्री प्रचंड के निकट भविष्य में चीन के दौरे पर जाने की उम्मीद है.", "प्रधानमंत्री प्रचंड ने कहा कि पिछले मार्च में चीन द्वारा उन्हें बोआओ फोरम में भाग लेने के लिए न्योता दिया गया था, लेकिन राष्ट्रपति चुनाव सहित कई घरेलू घटनाक्रमों के कारण, चीनी राजदूत की सलाह पर बाद में यात्रा करने का फ़ैसला लिया गया.", "नेशनल असेंबली के स्पीकर ने कहा कि नेपाली पीएम के जुलाई या अगस्त में चीनी दौरे पर जाने की उम्मीद है और इस दौरान अतीत में हुए समझौतों को लागू करने पर चर्चा हो सकती है.", "उनके अनुसार, \"मैंने उस दौरे से पहले बातचीत का माहौल बनाने के बारे में बात की. वे इसके लिए राजी हो गए लेकिन तारीख़ की कोई बात नहीं हुई.”", "हालांकि दोनों देशों के कूटनीतिक तंत्र में ये परंपरा है कि वार्ता के एजेंडे को अंतिम रूप देने के बाद ही यात्रा की तारीख़ घोषित होती है. "]},
{"Heading": "भारत-पाकिस्तान के बंटवारे में बिछड़े भाई-बहन जब 75 साल बाद मिले", "URL": "https://www.bbc.com/hindi/media-65906218", "Content": ["ये दो तस्वीरें भारत पाकिस्तान के बीच हुए बंटवारे और भाई बहनों के बिछड़ने का दर्द दर्शाती हैं.  भारत-पाकिस्तान के बंटवारे के चलते मोहिंदर कौर अपने भाई अब्दुल शेख़ अज़ीज़ से बिछड़ गई थीं. अब 75 साल बाद ये दोनों भाई-बहन करतारपुर साहिब में दोबारा मिले. देखिए वीडियो.", "रिपोर्ट: गगनदीप सिंह (पटियाला) और एम ए जर्राल (मुज़फ़्फ़राबाद)", "शूट: गुलशन कुमार और शाहज़ेब अफ़ज़ल", "एडिटिंग: राजन पपनेजा", "प्रोड्यूसर: तनीषा चौहान"]},
{"Heading": "मणिपुर हिंसाः क्या हिमंत बिस्व सरमा की सुनेंगे मैतेई, कुकी?", "URL": "https://www.bbc.com/hindi/articles/c6pln7mlrgqo", "Content": ["बीबीसी हिंदी के लिए, मणिपुर से लौट कर", "मणिपुर पुलिस ने बताया कि सुबह क़रीब एक बजे सीमावर्ती ज़िले इंफाल ईस्ट और कांगपोकी के खामेनलोक इलाके में हथियारबंद चरमपंथियों ने गांववालों को घेर लिया था.", "ये हिंसा जिस स्थान पर हुई, वो जगह मैतेई लोगों के प्रभाव वाले इम्फ़ाल ईस्ट ज़िले और जनजातीय बहुल कांगपोकी ज़िले की सीमा पर है.", "सोमवार रात को खामेनलोक इलाके में हुई हिंसा में नौ लोग घायल हो गए थे.", "वहीं, सुरक्षा बलों की ओर से बताया गया है कि मंगलवार को बिष्णुपुर ज़िले के फौगाकचाओ इखाई में सुरक्षा बलों और कुकी चरमपंथियों के बीच मुठभेड़ हुई.", "कुकी चरमपंथी मैतेई इलाकों के पास बंकर बनाने की कोशिश कर रहे थे, जब सुरक्षा बलों ने उन्हें रोका तो दोनों पक्षों के बीच गोलीबारी हुई.", "इस बीच ज़िला अधिकारियों ने पूर्व और पश्चिम इंफाल में कर्फ़्यू में ढील के घंटों में कमी कर दी है.", "अब इसे सुबह 5 बजे से शाम 6 बजे की जगह 5 बजे से सुबह 9 बजे तक कर दिया गया है.", "क़रीब महीने भर पहले शुरू हुई कुकी और मैतेई समुदाय के बीच हिंसा में अब तक कम से कम 100 लोगों की मौत हो चुकी है और 310 लोग घायल हुए हैं.", "केंद्र सरकार लगातार यह प्रयास कर रही है कि दोनों समुदायों के बीच शांति बहाल हो. लिहाजा हिमंत बिस्व सरमा को मणिपुर भेजा गया. ", "हिमंत बिस्वा सरमा को पूर्वोत्तर के संकटमोचक के तौर पर देखा जाता है. ", "साल 2015 में कांग्रेस से बीजेपी में आए हिमंत लगातार पूर्वोत्तर के एक बड़े नेता के रूप में ख़ुद को स्थापित करने के प्रयास में लगे हैं.", "साल 2017 में मणिपुर में बीजेपी को बहुमत नहीं मिलने के बावजूद वहां की सरकार के गठन से लेकर मेघालय, नगालैंड और मिजोरम जैसे पूर्वोत्तर के राज्यों की सरकार बनाने में उनकी भूमिका को लेकर हिमंत की चर्चा हमेशा ही होती रही है.", "मणिपुर में हिमंत के महत्व को ऐसे भी देख सकते हैं कि वहां के एक वरिष्ठ मंत्री के घर की दीवार पर पीएम नरेंद्र मोदी, गृह मंत्री अमित शाह और मुख्यमंत्री एन बीरेन सिंह के साथ हिमंत बिस्वा सरमा की तस्वीर लगी हुई है.", "हालांकि, इन तस्वीरों के बीच बीजेपी के राष्ट्रीय अध्यक्ष जेपी नड्डा कहीं नज़र नहीं आए.", "गृह मंत्री अमित शाह की अध्यक्षता में बने राजनीतिक मोर्चे नॉर्थ ईस्ट डेमोक्रेटिक अलायंस में हिमंत को संयोजक की ज़िम्मेदारी सौंपी गई थी ताकि वे पूर्वोत्तर में कांग्रेस का सफ़ाया कर सकें. ", "लिहाजा मणिपुर में जारी व्यापक हिंसा के बीच मैतेई समुदाय और कुकी जनजाति के बीच जो जातीय विभाजन हुआ है उसे पाटने की ज़िम्मेदारी अब हिमंत बिस्वा सरमा को सौंपी गई है.", "लेकिन मैतेई समुदाय के कुछ बुद्धिजीवियों का कहना है कि केंद्रीय नेतृत्व को यह समझना चाहिए कि हिमंत बिस्वा सरमा उत्तर पूर्वी राज्यों की आवाज़ के प्रतिनिधि नहीं हैं. ", "इसके साथ ही मणिपुर में क़रीब तीन दशकों से प्रकाशित हो रहे इंफाल फ्री प्रेस नामक अखबार ने ", " में लिखा है कि 'यह समझ से बाहर है कि पड़ोसी राज्यों के कुछ मुख्यमंत्री मणिपुर के आंतरिक मामलों में दखल देने में इतनी रुचि क्यों रखते हैं?'", "मणिपुर के मानवाधिकार कार्यकर्ता के. ओनिल ने इस बात पर अपना मत व्यक्त करते हुए कहा है कि उन्हें नहीं लगता कि हिमंत बिस्वा सरमा इस मामले में कुछ कर पाएंगे. ", "इसकी वजह समझाते हुए वह कहते हैं, \"मणिपुर की हिंसा गुजरात और दंतेवाड़ा में हुई हिंसा से बिलकुल अलग है. अगर बाहर से आने वाले नेता अपना खुद का एजेंडा लेकर यहां की समस्या को ठीक करना चाहते है तो कोई समाधान नहीं निकलेगा.\"", "ओनिल मानते हैं कि इस समय केंद्र सरकार की ओर से ईमानदारी से अपनी प्रतिबद्धता दिखाने की ज़रूरत है. ", "वे कहते हैं, \"अगर सरकार के लोग सही में ईमानदार होते तो पहले दिन से ही इस हिंसा को रोका जा सकता था. मणिपुर को बहुत नुकसान हो चुका है. लिहाजा इस हिंसा को रोकने के लिए सरकार को गंभीरता से प्रयास करने की जरूरत है.\"", "सरमा ने पिछले शनिवार को इंफाल पहुंचकर एन बीरेन सिंह और उनके मंत्रिमंडल समेत कई नागरिक संगठनों से मुलाक़ात की है. ", "इसके बाद उन्होंने अपने दौरे को \"सद्भावना यात्रा\" बताया है.", "बीती 3 मई से हिंसा शुरू होने के बाद यह उनका पहला मणिपुर दौरा था. ", "उन्होंने रविवार को गुवाहाटी में वार्ता का समर्थन करने वाले कुछ कुकी चरमपंथी समूहों से भी मुलाक़ात की है.", "मुख्यमंत्री हिमंत बिस्वा सरमा पत्रकारों से कहते है, \"हमारे लिए मणिपुर में शांति और स्थिरता बहुत जरूरी है. मेरी लोगों के साथ जो भी चर्चा हुई है, मैं उसे आगे की आवश्यक कार्रवाई के लिए केंद्रीय गृह मंत्री को रिपोर्ट करूंगा.\"", "हालांकि, मणिपुर के मौजूदा ज़मीनी हालात में मैतेई-कुकी समुदाय के लोगों के बीच इस समय विश्वास बहाली का काम सबसे बड़ी चुनौती है.", "मुख्यमंत्री हिमंत की मणिपुर यात्रा के महज़ तीन दिन बाद मंगलवार देर रात इंफाल ईस्ट में हुई गोलीबारी में 9 लोगों की मौत हुई है. जबकि दर्जनों घायल लोगों को इलाज के लिए अस्पताल में भर्ती कराया गया है.", "इस समय हालात इतने तनावपूर्ण है कि कुकी लोग मैतेई बहुल इंफाल में आने से डर रहे हैं जबकि मैतेई समुदाय के लोग कुकी इलाके में जाने से कतरा रहे हैं. ", "एक तरफ कुकी लोगों को मुख्यमंत्री एन बीरेन सिंह और उनकी पुलिस पर बिलकुल भरोसा नहीं है. ", "वहीं मैतेई लोग कुकी चरमपंथियों और असम राइफल्स पर कई तरह के आरोप मढ़ रहे हैं. ", "राजधानी इंफाल समेत समूचे प्रदेश में जिस भयानक तरीके से सैकड़ों घरों को जलाया गया है, वहां का नज़ारा किसी युद्ध क्षेत्र जैसा दिखाई पड़ता है. ", "राज्य में कर्फ़्यू है और इंटरनेट पूरी तरह बंद है. हिंसा रोकने के लिए 40 हज़ार से अधिक सेना और सुरक्षाबलों को उतारा गया है.", "ऐसे में यह बड़ा सवाल है कि क्या असम के मुख्यमंत्री दोनों समुदाय की नाराज़गी को दूर कर राज्य का माहौल शांत कर पाएंगे? ", "क्योंकि गृह मंत्री अमित शाह ने मणिपुर दौरे के समय सभी पक्षों से बात कर 15 दिनों के भीतर शांति बहाल करने की अपील की थी. ", "लेकिन इसके बाद भी प्रदेश में हिंसा लगातार जारी है.", "कुकी जनजाति की सर्वोच्च छात्र निकाय कुकी छात्र संगठन के गृह सचिव मांग खोंगसाई ने बीबीसी से बात करके अपनी चिंता ज़ाहिर की है. ", "उन्होंने कहा, \"गृह मंत्री अमित शाह से लेकर राज्यपाल सभी लोगों के प्रयास के बाद भी हिंसा नहीं रुकी है. ऐसे में हमें शांति बहाली को लेकर कोई उम्मीद दिख नहीं रही है.\"", "खोंगसाई इस बात को लेकर आहत हैं कि असम सीएम सरमा ने उनसे मुलाक़ात करने के प्रयास नहीं किए.  ", "वह कहते हैं, \"असम के मुख्यमंत्री हिमंत बिस्वा सरमा इंफाल में कुछ लोगों से मिलकर वापस लौट गए. अगर वे शांति बहाल के लिए ईमानदारी से प्रयास करने आए है तो उन्हें यहां आकर हमसे मिलना चाहिए था. उन्होंने गुवाहाटी में कुछ कुकी ग्रुप से बात की है लेकिन हमें इसकी कोई जानकारी नहीं है.\"", "वहीं, मणिपुर हिंसा पर पीएम मोदी की ओर से प्रतिक्रिया नहीं आने पर कुकी छात्र नेताओं के बीच नाराज़गी का भाव है. ", "छात्र नेता मांग कहते हैं, \"पीएम की प्रतिक्रिया तब आएगी जब उनकी ओर से यहां भेजे गए प्रतिनिधि उन्हें यहां की सही जानकारी देंगे. गृह मंत्री अमित शाह का दौरा होने के बाद भी यहां शांति बहाली को लेकर कुछ नहीं हुआ.\"", "इन छात्र नेताओं का मानना है कि यहां शांति बहाली के लिए राष्ट्रपति शासन ही सबसे सही विकल्प रहेगा.", "मणिपुर की राज्यपाल अनुसुइया उइके की अध्यक्षता में केंद्र सरकार ने 51 लोगों की जो शांति कमेटी बनाई है उसको लेकर भी सवाल खड़े हो गए है. ", "एक तरफ कुकी जनजाति की सर्वोच्च संस्था कुकी इंपी ने शांति समिति के गठन को खारिज किया है. ", "वहीं, मैतेई समुदाय का नेतृत्व कर रही कोऑर्डिनेटिंग कमेटी ऑन मणिपुर इंटीग्रिटी ने इस शांति कमेटी में शामिल नहीं होने की घोषणा की है.", "मणिपुर में शांति बहाली के प्रयासों पर कोऑर्डिनेटिंग कमेटी ऑन मणिपुर इंटीग्रिटी के समन्वयक निगोमबम जितेंद्र ने बीबीसी से बात की है.", "वह कहते है,\"असम के मुख्यमंत्री ने हम लोगों से मुलाकात कर शांति बहाल के लिए कई सुझाव दिए है. अगर वो सकारात्मक सोच के साथ राज्य में शांति लाने का प्रयास करेंगे तो हम उनके सुझाव मानेंगे.\"", "जितेंद्र ने बताया है कि 'हमने उनको मणिपुर में हो रही अवैध घुसपैठ के बारे में भी बताया है. हमें उम्मीद है कि वे शांति बहाल करने की दिशा में कुछ ठोस काम कर सकते है.\"", "मणिपुर में कई दशकों से पत्रकारिता कर रहे वरिष्ठ पत्रकार प्रदीप फंजोबम मानते हैं कि सरमा के प्रयासों से कुछ बदलेगा, इस बात को लेकर मैं निश्चिंत नहीं हूं. ", "वह कहते है, \"मैं निश्चित नहीं हूँ कि हिमंत बिस्वा सरमा मणिपुर में जातीय हिंसा के कारण पैदा हुए हालात में कुछ कर पाएंगे. ", "क्योंकि अब तक सरकार की तरफ से जो कुछ भी किया गया है उससे राज्य में किसी तरह का सुधार देखने को नहीं मिला है. सरकार के प्रयास में कई कमियां है. सरकार 40 हजार सैनिकों को राज्य में उतार चुकी है लेकिन हिंसा लगातार हो रही है.\"", "हिमंत बिस्वा सरमा के बारे में कहा जाता है कि भारत सरकार के साथ लंबे समय से चल रही नागा शांति वार्ता में भी उन्हें अलगाववादी संगठन एनएससीएन (आईएम) की नाराजगी दूर करने के लिए भेजा गया था.", "लेकिन वह कुछ ख़ास नहीं कर पाए थे.", "हालांकि, बीजेपी का कहना है कि हिमंत बिस्वा सरमा पूर्वोत्तर के बड़े नेता है और वे इस क्षेत्र की समस्याओं को समझते है. ", "मणिपुर में वरिष्ठ बीजेपी विधायक के इबोम्चा कहते है, \"कुछ लोग हिमंत को लेकर गलत बात कर सकते है लेकिन वे नॉर्थ-ईस्ट डेमोक्रेटिक अलायंस के संयोजक है और पूर्वोत्तर के नेता उनकी बात सुनते है.\" ", "मणिपुर में 3 मई से शुरू हुई इस जातीय हिंसा में अब तक 100 से अधिक लोगों की जान गई है जबकि 50 हजार से अधिक लोगों को विस्थापित होना पड़ा है."]},
{"Heading": "", "URL": "https://www.bbc.com/hindi/live/india-65911762", "Content": []},
{"Heading": "पाकिस्तान चीनी मुद्रा में रूसी तेल क्यों ख़रीद रहा है?", "URL": "https://www.bbc.com/hindi/articles/crgl91nny11o", "Content": ["बीबीसी संवाददाता", "पाक सरकार के इस कदम को एक बड़ा नीतिगत फ़ैसला माना जा रहा है क्योंकि इससे पहले तक तेल ख़रीदने के लिए पाकिस्तान अमेरिकी डॉलर का इस्तेमाल करता था. ", "कम दरों पर रूस से कच्चा तेल मिलना पाकिस्तान के लिए एक राहत की बात मानी जा रही हैं. ", "इसकी वजह पाकिस्तानी अर्थव्यवस्था के मौजूदा हालात हैं. ", "पाकिस्तान इस समय बैलेंस ऑफ़ पेमेंट समस्या से जूझ रहा है और बाहरी क़र्ज़ के कारण देश पर डिफ़ॉल्ट करने का ख़तरा मंडरा रहा है. ", "पाकिस्तान के केंद्रीय बैंक के पास एक महीने तक आयात के भुगतान करने के लिए भी पर्याप्त विदेशी मुद्रा भंडार नहीं है. ", "पाकिस्तान और रूस के बीच डिस्काउंट वाले रूसी तेल का करार इस साल की शुरुआत में हुआ था. ", "इसकी पहली खेप रविवार को कराची पहुंची है. ", "मुसादिक मलिक ने समाचार एजेंसी रॉयटर्स को ", " है कि “पेमेंट चीनी युआन” में किया गया है. ", "उन्होंने कहा है कि ये 100,000 टन की डील है, जिसमें से 45,000 टन कराची बंदरगाह पर पहुंच गया है. और बाकि रास्ते में हैं. ", "पाकिस्तान ने ये डील अप्रैल महीने में की थी. ", "पाकिस्तान ने कहा है कि वहां की रिफ़ाइनरी में तेल को प्रोसेस किया जाएगा. मलिक ने ये भी कहा है कि इसका फ़ायदा लोकल मार्केट को मिलेगा. ", "पाकिस्तान की ओर से दूसरे देशों को किए जाने वाले पेमेंट में ऊर्जा आयात के लिए दिए जाने वाले भुगतान की हिस्सेदारी अच्छी-ख़ासी है.", "किपलर के आंकड़ों के मुताबिक़, पाकिस्तान ने साल 2022 में हर दिन 154,000 बैरेल तेल का आयात किया है. ", "मलिक ने कहा, “हमारा टार्गेट है कि हम एक तिहाई तेल रूस से आयात करें.\"", "पाकिस्तान में सबसे ज़्यादा कच्चा तेल सऊदी अरब और उसके बाद संयुक्त अरब अमीरात से आयात किया गया था. ", "पाकिस्तान चीन की मुद्रा में व्यापार करने वाला अकेला देश नही हैं.", "बांग्लादेश ने भी हाल ही में एक योजना के लिए डॉलर के बजाय चीनी युआन में पेमेंट करने का ", " है. ", "ब्रिक्स देशों के समूह की कोशिश है कि वो डॉलर के प्रभुत्व को ख़त्म करें और दूसरी मुद्राओं में लेनदेन शुरू हो. ", "भारत भी रुपये का इस्तेमाल कर रूसी कच्चा तेल ख़रीदने को बढ़ावा देना चाहता था.", "भारत ने रुपये में रूस के साथ सेटलमेंट के लिए काफ़ी कोशिश की. लेकिन ये कामयाब नहीं हो सका.", "रूस इस वक़्त भारत का सबसे बड़े हथियार और दूसरे सैनिक साजो-सामान का सप्लायर है. ", "लेकिन ये सप्लाई अभी रुकी हुई है. क्योंकि रूस को पेमेंट करने का भारत के पास जो मैकेनिज्म है, उस पर अमेरिका ने प्रतिबंध लगा रखा है.", "भारत को रूस को हथियार और दूसरे सैनिक साजोसामान की सप्लाई की एवज में 2 अरब डॉलर देने हैं.", "लेकिन प्रतिबंध की वजह से ये पेमेंट पिछले एक साल से लटका हुआ है.", "भारत को डर है कि ऐसा करने पर वह अमेरिकी प्रतिबंध का शिकार बन सकता है. दूसरी ओर रूस रुपये में पेमेंट लेने को तैयार नहीं है.", "भारतीय बैंकों ने रूसी बैंकों में वोस्त्रो अकाउंट खोले, ताकि रुपये में पेमेंट करके तेल ख़रीदा जा सके.", "समस्या ये है कि भारत की ओर से तेल ख़रीद में तेज़ी के बाद रूस के पास रुपयों का अंबार लग गया.", "रुपये में सेटलमेंट से जुड़ी समस्याओं को देखते हुए अब वो इसमें पेमेंट नहीं लेना चाहता. ", "युआन के साथ ये दिक्क्त नहीं है क्योंकि रूस चीन के साथ लगातार व्यापार करता रहा है. ", "चीनी मामलों के जानकार अतुल भारद्वाज कहते हैं, “रूस और चीन ने डी डॉलराइज़ेशन की मुहिम छेड़ी हुई है, उसे देखते हुए इसे एक कामयाबी माना जाएगा. चीन के साथ रूस का व्यापार बहुत बढ़ गया है तो ये मुद्रा इस्तेमाल हो जाएगी. युआन की ट्रेडिंग से चीन को तो फ़ायदा होगा ही, इन देशों की डी डॉलराइज़ेशन की मुहिम को बहुत फ़ायदा होगा.”", "उनके मुताबिक़, “रूस पाकिस्तान के साथ अपने रिश्ते मज़बूत करना चाहता है, वैसे ही जैसे वो भारत के साथ रिश्ते बेहतर बनाना चाहता है, पश्चिमी देशों के प्रतिबंधों के बीच उसे इन देशों से संबंध बेहतर बनाने से फ़ायदा है.”", "पाकिस्तान का चीन के साथ व्यापार बढ़ा है, अमेरिका से डॉलर ख़रीदना उनके लिए महंगा साबित होगा, चीन से व्यापार के लिए युआन का इस्तेमाल कर सकते हैं, तो उनकी ख़राब अर्थव्यवस्था को भी फ़ायदा है.", "वहीं चीनी करेंसी में लेनदेन से चीन को भी फ़ायदा है. ", "इमेजइंडिया इंस्टीट्यूट के अध्यक्ष रॉबिंद्र सचदेव कहते हैं, \"डॉलर अंतरराष्ट्रीय बाज़ार में लेनदेन की करेंसी काफ़ी समय से हैं, और आगे भी कई सालों तक रहेगी, लेकिन उसके बाद अगले नंबर पर करेंसी है, तो चीन का युआन है.\"", "रॉबिंद्र कहते हैं", "कि", "राजनीतिक तौर पर भारत के फ़ायदे के लिए पाकिस्तान में जो बदलाव आना है, वो तभी आएगा, जब पाकिस्तान के पास कोई रास्ता नहीं बचेगा और वो अर्थव्यवस्था के नज़रिए स एक 'डार्क होल' में चला जाएगा. ", "वो कहते हैं, \"लेकिन चीन और रूस से  मिल रही मदद से पाकिस्तान को थोड़ी राहत मिल रही है. पाकिस्तान के नज़रिए से अच्छा है लेकिन भारत के लिए फ़ायदा तभी होगा जब पाकिस्तान अपनी बुरी हालात के ऐसे दौर में पहुंच जाएगा, और जब वो खुद की नीतियों में बदलाव लाने के लिए मजबूर होगा.\"   ", "रॉबिंद्र कहते हैं कि चीन का दबदबा बढ़ रहा है, तो भारत को सतर्क रहना चाहिए लेकिन इस लेनदेन से भारत को सीधा नुकसान होता नहीं दे रहा है. ", "वो कहते हैं, \"सिर्फ चीन ही नहीं, भारत, अरब देश, ब्राज़ील समेत कई देश अपनी अपनी मुद्रा में लेनदेन की कोशिश में हैं, इसलिए एक से अधिक मुद्रा में व्यापार होना इन देशों के हित में है. \"", "लेकिन चीनी प्रभुत्व बढ़ रह है, उनकी अर्थव्यवस्था जितनी मज़बूत होगी, उतना ही उनकी करेंसी का दबदबा भी बढ़ेगा. इसलिए जानकार मानते हैं कि भारत की लंबे समय के लिए नीति यही होगी कि न चीनी करेंसी का दबदबा बहुत रहे और न ही डॉलर का."]},
{"Heading": "जब भारतीय सेना के बर्ताव के कायल हो गए थे पाकिस्तानी", "URL": "https://www.bbc.com/hindi/media-65906299", "Content": ["चीफ़ ऑफ़ आर्मी स्टाफ़ जनरल मनोज पांडे ने साल 1971 के भारत-पाकिस्तान युद्ध का ज़िक्र किया. ", "उन्होंने कहा, ''1971 में भारत-पाकिस्तान की जंग के बाद 90 हज़ार युद्ध बंधक सेंट्रल कमांड के कैंप्स में रखा जाना था. इसके लिए फौरी तौर पर शेल्टर्स के निर्माण की ज़रूरत थी. मूलभूत ज़रूरतों को यथास्थान मुहैया करवाने की ज़रूरत थी. सिक्योरिटी अरेंजमेंट्स को लेकर आश्वस्त करने की ज़रूरत थी और इन सबमें एक सामंजस्य की ज़रूरत थी. जनरल भगत ने यह सुनिश्चित किया कि युद्ध बंधकों को आधिकारिक तौर पर जो कुछ भी मिलना चाहिए, मसलन कैंटीन, पोस्टल-सेवा और मेडिकल कवर उनके लिए उसी रूप में उपलब्ध हो, जैसे जेनेवा कंवेंशन में है.'"]},
{"Heading": "'मोदी राज में भारत पर चढ़ा लाखों करोड़ का कर्ज़', कांग्रेस के इस दावे में कितना है दम", "URL": "https://www.bbc.com/hindi/articles/cg3ng1g4437o", "Content": ["बीजेपी इन दिनों मोदी सरकार के नौ साल पूरे होने का जश्न मना रही है. ", "इस मौक़े पर बीजेपी ने महासंपर्क अभियान शुरू किया है. ", "इसके तहत मोदी सरकार के कैबिनेट मंत्री, बीजेपी शासित राज्यों के मुख्यमंत्री और पार्टी कार्यकर्ता देश के सभी राज्यों और केंद्र शासित प्रदेशों में सरकार की उपलब्धियों के बारे में जानकारी दे रहे हैं. ", "पिछले हफ़्ते शनिवार को इसी मुद्दे पर कांग्रेस की तरफ़ से प्रेस कॉन्फ्रेंस की गई थी. ", "इस दौरान कांग्रेस प्रवक्ता सुप्रिया श्रीनेत ने आरोप लगाया कि अर्थव्यवस्था की वर्तमान स्थिति के लिए मोदी सरकार का 'आर्थिक कुप्रबंधन' ज़िम्मेदार है.", "सुप्रिया श्रीनेत ने कहा, ''मोदी सरकार नौ साल का जश्न मना रही है तो ज़रूरी है कि आईना भी दिखाया जाए. नरेंद्र मोदी जी ने वो कीर्तिमान स्थापित किया है, जो इस देश के 14 प्रधानमंत्री उनसे पहले नहीं कर पाए हैं.''", "''इस देश के 14 प्रधानमंत्रियों ने कुल मिलाकर मात्र 55 लाख करोड़ रुपए का कर्ज़ा लिया. 67 साल में 14 प्रधानमंत्रियों ने कुल 55 लाख करोड़ रुपए का कर्ज़ा लिया और हर बार रेस में आगे रहने की चाहत वाले नरेंद्र मोदी जी ने पिछले नौ सालों में हिन्दुस्तान का क़र्ज़ा तिगुना कर दिया. 100 लाख करोड़ से ज़्यादा का क़र्ज़ा उन्होंने मात्र नौ साल में ले लिया.''", "सुप्रिया का दावा है कि 2014 तक भारत पर 55 लाख करोड़ रुपए का क़र्ज़ था जो अभी 155 लाख करोड़ तक जा पहुँचा है.", "कांग्रेस के आरोपों पर बीजेपी का कहना है कि कर्ज़ को सकल घरेलू उत्पाद (जीडीपी) के संदर्भ में रखकर देखा जाना चाहिए.", "बीजेपी आईटी सेल प्रमुख अमित मालवीय ने ट्वीट कर लिखा, ''अर्थव्यवस्था की सेहत को राजकोषीय घाटे के संदर्भ में मापा जाता है, जिसे हमेशा जीडीपी के प्रतिशत के रूप में कर्ज़ के तौर पर देखा जाता है. कर्ज़ अपने आप में पर्याप्त संकेतक नहीं हैं, जब तक कि इसे जीडीपी के संदर्भ में न देखा जाए.''", "अमित मालवीय लिखते हैं, ''2013-14 से 2022-23 तक भारत की जीडीपी 113.45 लाख करोड़ रुपए से बढ़कर 272 लाख करोड़ रुपए पहुँच गई. यह 139 फ़ीसदी की भारी वृद्धि है. कर्ज़ के बावजूद, मोदी सरकार ने 2014 से अब तक वित्तीय घाटे को कम किया है.''", "''हालाँकि, 2020-21 में यह थोड़े समय के लिए बढ़ा था. ऐसा उस वक़्त कोविड-19 के कारण लिए गए वित्तीय फ़ैसलों के कारण हुआ था. अब यह दोबारा नीचे आ गया है और वित्त वर्ष 2023 में सरकार का लक्ष्य इसे (जीडीपी का) 6.4 फ़ीसदी तक रखना है.''", "कर्ज़ को लेकर भारत सरकार ने केंद्रीय बजट की आधिकारिक वेबसाइट पर स्थिति स्पष्ट की है.", "आधिकारिक वेबसाइट पर 2014 तक 'भारत सरकार की ऋण स्थिति' को लेकर बजट दस्तावेज़ मौजूद हैं.", "दस्तावेज़ के मुताबिक़, 31 मार्च 2014 तक भारत सरकार पर 55.87 लाख करोड़ रुपए की देनदारियां थीं. ", "इसमें से 54.04 लाख करोड़ रुपए आंतरिक ऋण और 1.82 लाख करोड़ रुपए विदेशी (बाहरी) ऋण थे. ", "आंतरिक ऋण के अंतर्गत खुले बाज़ार में जुटाए जाने वाले कर्ज़, रिज़र्व बैंक को जारी विशेष शेयर्स, क्षतिपूर्ति और अन्य बॉन्ड शामिल होते हैं. ", "विदेशी ऋण वह ऋण होता है, जिसे वाणिज्यिक बैकों, दूसरे देशों की सरकारों और अंतरराष्ट्रीय वित्तीय संस्थानों सहित विदेशी कर्ज़दाताओं से उधार लिया जाता है.", "इस साल फरवरी में जारी किए गए बजट में वित्तीय वर्ष 2022-23 के अंत तक क़र्ज़ की धनराशि का अनुमान 152.61 लाख करोड़ रुपए लगाया गया था. ", "इसमें आंतरिक ऋण लगभग 148 लाख करोड़ रुपए और विदेशी ऋण लगभग पाँच लाख करोड़ रुपए है.", "अगर इसमें अतिरिक्त बजटीय संसाधन (ईबीआर) और कैश बैलेंस को शामिल किया जाता है, तो कुल अनुमानित कर्ज़ 155.77 लाख करोड़ रुपए हो जाएगा.", "सरकार ईबीआर को बजट में लिखित कामों से अलग ज़रूरतों को पूरा करने के लिए रखती है और कैश बैलेंस अतिरिक्त पैसा होता है, जिसे इमरजेंसी में इस्तेमाल किया जा सके. ", "इस साल संसद के बजट सत्र के दौरान लोकसभा में सरकार पर क़र्ज़ को लेकर प्रश्न पूछा गया था.", "ये प्रश्न भारत राष्ट्र समिति (बीआरएस) के सांसद नामा नागेश्वर राव ने लिखित में वित्त मंत्रालय से पूछा था.", "इसके बाद 20 मार्च, 2023 को वित्त मंत्री निर्मला सीतारमण ने लिखित रूप में सांसद नागेश्वर राव के सवाल का जवाब दिया था.", "वित्त मंत्री ने बताया था, \"31 मार्च, 2023 तक की स्थिति के अनुसार केंद्र सरकार के ऋण/देनदारियों की कुल राशि लगभग 155.8 लाख करोड़ रुपए (जीडीपी का 57.3 फ़ीसदी) होने का अनुमान है’’", "‘’इसमें से वर्तमान विनिमय दर पर विदेशी ऋण 7.03 लाख करोड़ रुपए (जीडीपी का 2.6 फ़ीसदी) अनुमानित है.’’", "सवाल ये उठता है कि क्या कांग्रेस सरकार के दावे के मुताबिक़ मोदी सरकार के दौरान क़र्ज़ में बेतहाशा वृद्धि दर्ज की गई है. ", "बीबीसी ने पिछली पाँच सरकारों की ओर से अपने कार्यकालों के अंतिम वर्ष में जारी बजट के दौरान दिए गए कर्ज़ के आँकड़ों का विश्लेषण किया है. ", "इसके मुताबिक़ हर पाँच साल में सरकार पर कर्ज़ में लगभग 70 फ़ीसदी की बढ़त देखी गई है. ", "‘’सरकार का क़र्ज़ इस बात पर निर्भर करता है कि उसकी आमदनी कितनी है और ख़र्चे कितने हैं. अगर ख़र्चा आमदनी से ज़्यादा है तो सरकार को उधार या क़र्ज़ लेना पड़ता है. इसका सीधा असर सरकार के राजकोषीय घाटे पर पड़ता है. ‘’", "‘’1980 के बाद हमें बजट में राजस्व घाटा हो रहा है. राजस्व घाटे का मतलब है जो आपका वर्तमान ख़र्च है वो आपके राजस्व से ज़्यादा है. इसलिए मौजूदा ख़र्च को चलाने के लिए के लिए क़र्ज़ लेना पड़ रहा है. राजस्व घाटे का मतलब है कि जिसके लिए आप उधार ले रहे हैं उस पर रिटर्न नहीं आएगा. जैसे- सब्सिडी या डिफ़ेंस पर होने वाला ख़र्च. बजट का एक बड़ा हिस्सा इन पर ख़र्च होता है और फिर हमारा क़र्ज़ बढ़ता चला जाता है.’’", "भारत के राजकोषीय घाटे के ट्रेंड और मौजूदा स्थिति को जानने के लिए बीबीसी ने ", " और अलग-अलग सालों के बजट दस्तावेज़ों में मौजूद आंकड़ों का विश्लेषण करने की कोशिश की. ", "इस साल के बजट में केंद्र सरकार ने वित्त वर्ष 2022-23 के लिए राजकोषीय घाटा (संशोधित) जीडीपी का 6.4 फ़ीसद रहने का अनुमान लगाया था, जोकि 17.55 लाख करोड़ रुपए है.", "वित्त वर्ष 2003-04 में राजकोषीय घाटा जीडीपी का 4.5 फ़ीसदी, 2013-14 में जीडीपी का 4.4 फ़ीसद और 2018-19 में 3.4 फ़ीसद था. ", "कोविड के शुरुआती दौर वित्तीय वर्ष 2020-21 में राजकोषीय घाटे में अप्रत्याशित वृद्धि देखने को मिली थी. ", "इस दौरान राजकोषीय घाटा जीडीपी का 9.2 फ़ीसद तक पहुंच गया था. ", "साल 2019 से लेकर 2023 तक पिछले चार सालों का औसत देखें तो राजकोषीय घाटा जीडीपी के 6.7 फ़ीसद के आस-पास पहुंचता है.", "लेकिन सवाल ये है कि सरकारें क़र्ज़ क्यों लेती हैं और क़र्ज़ पर लिया पैसा कहाँ ख़र्च किया जाता है. ", "इन सवालों का जवाब जानने के लिए हमने आर्थिक विश्लेषक परंजॉय गुहा ठाकुरता और दक्षिणपंथी आर्थिक विश्लेषक डॉ सुव्रोकमल दत्ता से बात की है. ", "बढ़े हुए कर्ज़ को आर्थिक विश्लेषक परंजॉय गुहा ठाकुरता सरकार की मज़बूरी बताते हैं.", "परंजॉय कहते हैं, ''मोदी सरकार के पास कर्ज़ लेने के अलावा और कोई रास्ता नहीं है. आप (मोदी सरकार) बाक़ी लोगों को बोलते हैं कि आप फ्रीबीज़ (मुफ्त चीज़ें) देते हैं. लेकिन मोदी सरकार तो ख़ुद ही फ्रीबीज़ देती है. ये पैसा तो कर्ज़ लेने से ही आएगा.''", "''आज जो इतना कर्ज़ लिया जा रहा है इसका बोझ सिर्फ़ हमारे और आपके ऊपर नहीं आएगा. भविष्य में इसका बोझ हमारी संतानों पर भी आएगा.''", "''अगर अर्थव्यवस्था में उत्पादन नहीं बढ़ेगा, रोज़गार नहीं बढ़ेगा और हमारे देश में अमीर-ग़रीब के बीच असमानता कम नहीं होगी तो आपको क़र्ज़ लेना ही पड़ेगा. दुर्भाग्यपूर्ण है कि ये सरकार कर्ज़ के ऊपर चल रही है.''", "जीडीपी बढ़ने के सवाल पर परंजॉय गुहा ठाकुरता का कहना है कि जीडीपी के आबंटन का तरीक़ा सही नहीं है. ", "परंजॉय बताते हैं, ''सरकार सकल घरेलू उत्पाद (जीडीपी) के आबंटन के बारे में कोई स्पष्ट जानकारी नहीं देती है. सिर्फ़ जीडीपी के आँकड़े देखने के बाद आपको पूरी कहानी समझ में नहीं आएगी.''", "''क्या जीडीपी इसलिए बढ़ी है क्योंकि देश के चंद उद्योगपतियों की संपत्ति की क़ीमत बढ़ी है या फिर ग़रीबी रेखा से नीचे आने वालों की संपत्ति बढ़ी है? इसलिए अर्थव्यवस्था के भीतर अमीर और ग़रीब के बीच असमानता जीडीपी के आँकड़ों से पता नहीं चलेगी. सरकार जीडीपी के बारे में तो बात करती है लेकिन इस विषय पर ख़ामोश रहती है.''", "बकौल परंजॉय गुहा ठाकुरता सरकार क़र्ज़ का पैसा मुफ़्त की योजनाओं से लेकर नई संसद जैसी चीज़ों पर ख़र्च कर रही है. ", "वे कहते हैं, ''सरकार कहती है कि हम मुफ़्त गेहूँ-चावल दे रहे हैं, मुफ़्त सिलेंडर दे रहे हैं, किसान सम्मान निधि दे रहे हैं तो इन सब चीज़ों में कर्ज़ की धनराशि ख़र्च की जा रही है. इसके अलावा नई संसद बनाने में भी सरकारी कर्जे़ का इस्तेमाल हो रहा है.''", "डॉ. सुव्रोकमल दत्ता बीबीसी से बातचीत में कहते हैं कि आरोप लगाकर भागने वाली कांग्रेस की पुरानी आदत है. ", "डॉ. दत्ता कहते हैं, ''कांग्रेस ने जो आँकड़ा दिया है, उसमें उन्होंने डेटा के सोर्स के बारे में नहीं बताया है. आजकल कांग्रेस कहीं न कहीं 'हिट एंड रन' वाली राजनीति पर उतर आई है. मतलब आरोप लगा दो और फिर आरोप लगाकर भाग जाओ. 2014 के चुनावों के बाद कांग्रेस की ये रणनीति रही है.''", "''भारत सरकार या कोई भी अंतरराष्ट्रीय संस्थान ने ऐसा कोई डेटा जारी नहीं किया है जिसमें कर्ज़ को आधिकारिक तौर पर दोगुना या तिगुना बताया गया हो.''", "''जहाँ तक बात निर्मला सीतारमण के बयान की है तो उन्होंने कभी भी 2014 से लेकर अब तक के कर्ज़ का कोई आँकड़ा नहीं दिया है. उन्होंने 2023 तक के कुल कर्जे़ को 155 लाख करोड़ बताया है. इसमें कांग्रेस की पुरानी सरकारों का कर्ज़ा भी शामिल है. कांग्रेस ने लगभग साठ सालों तक देश में शासन किया है तो उस समय के कर्ज़े को भी तो जोड़ा जाएगा.''", "''मैं कांग्रेस से सवाल पूछता हूँ कि जब कांग्रेस की सरकार थी तब प्रति व्यक्ति कर्ज़ 17 हज़ार रुपए था. इस बात की पुष्टि तमाम अंतरराष्ट्रीय संस्थानों ने की है, चाहे वह आईएमएफ़ हो या वर्ल्ड बैंक हो. उस समय हमारे देश में कम से कम 115 से लेकर 120 करोड़ आबादी थी. अब इस कर्ज़े का जवाब कौन देगा?''", "डॉ. सुव्रोकमल सरकार पर क़र्ज़ को अर्थव्यवस्था के मुक़ाबले बहुत कम बताते हैं. ", "डॉ. दत्ता का कहना है, ''आज अगर भारत पर कुल कर्ज़ 155 लाख करोड़ रुपए है, तो इकोनॉमी भी तो 3.35 ट्रिलियन अमेरिकी डॉलर की हुई है. आज भारत की इकोनॉमी दुनिया भर में पाँचवें नंबर की अर्थव्यवस्था है और 2028 तक तीसरे नंबर की सबसे बड़ी अर्थव्यवस्था बन जाएगी. 3.35 ट्रिलियन डॉलर की इकोनॉमी के मुक़ाबले कर्ज़ का अनुपात बहुत कम है.''", "''आज भारत में रेलवे स्टेशन, एयरपोर्ट और दूसरी चीज़ें बन रही हैं, इसमें पैसा तो लगता ही है. कांग्रेस के साठ साल के राज में 15 या 20 एयरपोर्ट थे, आज मोदी सरकार के राज में छोटे और बड़े मिलाकर 200 एयरपोर्ट बन चुके हैं. रेल नेटवर्क का विद्युतीकरण हुआ है. साथ ही वंदे भारत ट्रेन मोदी सरकार ने शुरू की थी.''", "''उदाहरण के तौर पर कांग्रेस के समय प्रतिदिन 11 किमी. के आसपास से सड़क निर्माण हो रहा था. आज सड़क निर्माण की रफ़्तार दोगुनी हो चुकी है. जब इतना विकास होगा तो ख़र्चा भी उसी हिसाब से बढ़ेगा.''", "बीजेपी की सरकारी कर्ज़ को जीडीपी के संदर्भ में देखने वाली बात को डॉ. सुव्रोकमल दत्ता सही ठहराते हैं. ", "उनका कहना है, ''हम जब किसी भी देश के कर्ज़ का आकलन करते हैं तो उसके साथ देश की वर्तमान जीडीपी भी देखी जाती है. बीजेपी ने जो कहा है वो सटीक कहा और उसी तरह से आकलन किया जाता है.''", "''आज अगर आप देखते हो तो पिछले दो साल में भारत में रिकॉर्ड स्तर पर विदेशी संस्थागत निवेश (एफ़आईआई) और प्रत्यक्ष विदेशी निवेश (एफ़डीआई) हुआ है. एफ़डीआई के मामले में भारत पिछले एक साल में चीन से भी आगे निकल चुका है. चीन में जितनी भी बड़ी-बड़ी कंपनियों की मैन्यूफैक्चरिंग यूनिट थीं वो सब अब भारत का रुख़ कर रही हैं.''", "''कोरोना काल में सरकार ने लोगों को वैक्सीन के 220 करोड़ टीके लगाए और मुफ़्त राशन बाँटा. लोगों को भले ही ये सब मुफ़्त मिला लेकिन सरकार ने तो इसके लिए भुगतान किया है.", "सरकार की नीतियों के आलोचक रहे परंजॉय गुहा ठाकुरता और सरकार की नीतियों का समर्थन करने वाले डॉ सुव्रोकमल दत्ता इस बात पर एक मत नज़र आते हैं कि सरकार की ओर से समाज कल्याण के क्षेत्र में किए जाने वाले ख़र्चों की वजह से सरकार के कर्ज़ पर असर पड़ता है."]},
{"Heading": "धोनी की तारीफ़ पर हरभजन सिंह ने क्यों किया ऐसा तंज़", "URL": "https://www.bbc.com/hindi/articles/cz4n0z95qrgo", "Content": ["ऑस्ट्रेलिया के सामने भारतीय बल्लेबाज़ी धराशाई हो गई और टीम ये मुक़ाबला 209 रन से हार गई.", "सितारों से सजी भारतीय टीम के लिए इस हार को शर्मनाक माना जा रहा है. सोशल मीडिया पर बहुत से लोग कोच राहुल द्रविड़ और कप्तान रोहित शर्मा की आलोचना कर रहे हैं.", "भावनात्मक अभिव्यक्ति के इस समय में कई फ़ैंस ऐसे भी हैं, जो महेंद्र सिंह धोनी की कप्तानी के उस दौर को याद कर रहे हैं, जब टीम लगातार आईसीसी टूर्नामेंटों में जीत रही थी.", "ऐसे ही एक फैन ने पूर्व भारतीय कप्तान महेंद्र सिंह धोनी की कप्तानी को याद किया और उनकी दिल खोलकर तारीफ़ की. ", "लेकिन ऐसा लगता है कि भारतीय टीम के स्पिनर गेंदबाज़ रहे हरभजन सिंह को ये तारीफ़ इस हार से संदर्भ में उचित नहीं लगी. ", "धोनी के प्रशंसक के ट्वीट का जवाब देते हुए हरभजन सिंह ने याद दिलाया कि क्रिकेट एक टीम स्पोर्ट्स है.", "धोनी के प्रशंसक ने ट्विटर पर लिखा था, “ना कोच, ना मेंटर, युवा खिलाड़ी, अधिकतर वरिष्ठ खिलाड़ियों ने खेलने से ही मना कर दिया था. इस मैच से पहले कभी किसी मैच की कप्तानी नहीं की. इस लड़के ने ऑस्ट्रेलिया को उसके प्राइमटाइम में सेमीफ़ाइनल में हराया और कप्तान बनने के 48 दिनों के भीतर टी-20 वर्ल्ड कप जीत लिया.”", "इस ट्वीट पर प्रतिक्रिया देते हुए हरभजन सिंह ने लिखा, “हाँ, जब ये मैच खेले जा रहे थे तब ये युवा लड़का भारत के लिए अकेला खेल रहा था…बाक़ी दस तो खेल ही नहीं रहे थे…इसलिए अकेले ही इसने क्रिकेट वर्ल्ड कप ट्रॉफ़ियां जीतीं. बिडंबना ये है कि  जब ऑस्ट्रेलिया या कोई दूसरा देश वर्ल्ड कप या कोई और ट्रॉफी जीतता है तो हेडलाइन होती है- ऑस्ट्रेलिया जीता, देश जीता आदि. लेकिन जब भारत जीतता है तब कहा जाता है कि कप्तान जीता. ये एक टीम स्पोर्ट्स है. यहां साथ में हारते हैं और साथ में जीतते हैं.”", "वहीं इसके जवाब में एक अन्य यूज़र ने एक तस्वीर के साथ आंकड़े पोस्ट करते हुए लिखा, “आईसीसी फ़ाइनल मुक़ाबलों में भारत ने धोनी की कप्तानी में चार खेले और तीन जीते. बाक़ी सभी कप्तानों ने मिलकर सात फ़ाइनल मुक़ाबले खेले और सिर्फ़ एक जीता.”", "वहीं एक अन्य यूज़र ने सवाल किया, “उन अन्य 10 खिलाड़ियों के साथ दादा (सौरव गांगुली) ने ऑस्ट्रेलिया के ख़िलाफ़ कितने आईसीसी नॉकआउट मुक़ाबले जीते थे?”", " ", "हरभजन सिंह साल 2011 में वर्ल्ड कप जीतने वाली भारतीय टीम का हिस्सा थे. इस टीम की कप्तानी धोनी ही कर रहे थे.", "हरभजन सिंह और धोनी के  बीच अनबन की ख़बरें आती रहती हैं. हालांकि धोनी या हरभजन ने सार्वजनिक रूप से इस पर कभी बात नहीं की थी. ", "हरभजन सिंह ने संकेत ज़रूर दिए थे. दिसंबर 2021 में अपने 18 साल लंबे करियर पर विराम लगाते हुए हरभजन सिंह ने कहा था, “जब कोई 400 से अधिक विकेट ले चुका हो और उसे टीम में मौक़ा ना मिले या उसे बिना कोई कारण बताये ड्रॉप कर दिया जाए, तब दिमाग़ में कई सवाल उठते हैं. मैंने ख़ुद को टीम से ड्रॉप किये जाने को लेकर कई लोगों से पूछा था लेकिन किसी ने मुझे कोई जवाब नहीं दिया.”", "हालांकि जनवरी 2022 में अपने बयान पर सफ़ाई देते हुए हरभजन सिंह ने ये ज़रूर कहा था कि उनका इशारा बीसीसीआई की तरफ़ था.", "न्यूज़ 18 को दिए एक साक्षात्कार में हरभजन सिंह ने कहा था, “मुझे धोनी से कोई शिकायत नहीं है. वास्तव में इन सालों के दौरान वो एक अच्छे मित्र रहे हैं. मैंने उस समय की सरकार बीसीसीआई से शिकायत की थी. मैं बीसीसीआई को सरकार ही कहता था. उस समय के चयनकर्ताओं ने अपनी भूमिका के साथ न्याय नहीं किया. उन्होंने टीम को एकजुट नहीं होने दिया.”", "लेकिन इसी साल मार्च में हरभजन सिंह ने फिर से दोहराया था कि वो और धोनी अच्छे मित्र हैं.", "दोहा में लीजेंड्स लीग्स क्रिकेट के दौरान बोलते हुए हरभजन सिंह ने कहा था, “मुझे धोनी से कोई समस्या क्यों होनी चाहिए, हमने भारत के लिए बहुत क्रिकेट खेला और हम बहुत बहुत अच्छे दोस्त रहे हैं और अब भी हैं. वो अपनी ज़िंदगी में व्यस्त हो गए और मैं अपनी ज़िंदगी में और हमारी अब मुलाक़ात नहीं होती है. लेकिन हमारे बीच किसी भी तरह का कोई मतभेद नहीं है.” ", "भारत ने साल 2007 के टी-20 वर्ल्ड कप फ़ाइनल मुक़ाबले में भारत ने पाकिस्तान को हरा दिया था.", "मैच के बाद रवि शास्त्री ने अंतिम दो ओवरों के बारे में सवाल करते हुए धोनी से पूछा था कि हरभजन की जगह उन्होंने अंतिम ओवर जोगिंदर शर्मा को क्यों दिया था.", "इसके जवाब में धोनी ने कहा था, “मुझे लगता है कि भज्जी सौ प्रतिशत निश्चिंत नहीं थे, वो सही यॉर्कर नहीं डाल पा रहे थे, मैंने सोचा कि ऐसे गेंदबाज़ को गेंद देने के बजाये जो सौ प्रतिशत निश्चिंत ना हो, मैं ऐसे गेंदबाज़ को गेंद थमाता हूं, जो अंतरराष्ट्रीय स्तर पर अच्छा करने की कोशिश कर रहा है. अगर हम मैच हार भी गए होते तो इससे मुझे फ़र्क़ नहीं पड़ता. मुझे लगता है कि जिस तरह से जोगी ने गेंदबाज़ी की, वो शानदार था.”", "ये भी पढ़ें- ", "भारत के  पूर्व खिलाड़ी सचिन तेंदुलकर ने भी ऑस्ट्रेलिया की जीत पर ", "दी है. उन्होंने ऑस्ट्रेलिया को बधाई देते हुए भारतीय स्पिनर गेंदबाज़ रविचंद्रन अश्विन को टीम से बाहर रखने पर सवाल उठाया है.", "सचिन ने ट्वीट करते हुए लिखा है, “ऑस्ट्रेलिया को वर्ल्ड टेस्ट चैंपियनशिप फ़ाइनल जीतने की बधाई.”", "सचिन ने स्टीव स्मिथ और ट्रेविस हेड को टैग करते हुए लिखा, “इन दोनों ने पहले दिन ही ऑस्ट्रेलिया को मज़बूत आधार दिया. भारत को मैच में बने रहने के लिए पहली पारी में लंबा खेलना था, लेकिन वो ऐसा नहीं कर सका. भारत के लिए कुछ अच्छे पल भी थे, लेकिन मैं ये समझ नहीं पा रहा हूं कि रविचंद्रन अश्विन को क्यों बाहर रखा गया, जो कि इस समय दुनिया के नंबर एक टेस्ट गेंदबाज़ हैं.”", "सचिन ने लिखा, “जैसा कि मैंने मैच से पहले कहा था, एक दक्ष स्पिनर टर्न के लिए हमेशा ट्रैक पर निर्भर नहीं रहता है. वो हवा की रफ़्तार और बाउंस का इस्तेमाल करके अपनी गेंदों में विविधता ले आते हैं.  ये नहीं भूलना चाहिए कि ऑस्ट्रेलिया की शीर्ष 8 बल्लेबाज़ों में 5 बायें हाथ के बल्लेबाज़ थे.”", "ऑस्ट्रेलिया के सामने भारतीय बल्लेबाज़ी का ढेर होना प्रशंसकों के लिए सबसे ज़्यादा निराशाजनक रहा है. ", "चौथे दिन खेल ख़त्म होने तक विराट कोहली और अंजिक्य रहाणे पिच पर डटे थे.", "दोनों से बहुत उम्मीदें लगाई गईं थीं. लेकिन पांचवे दिन के पहले आधे घंटे के भीतर ही भारत के विकेट गिरने शूरू हो गए. ", "सेट दिख रहे विराट कोहली बोलांड की बाहर जाती गेंद का पीछा करने की कोशिश में 49 रन के निजी स्कोर पर स्लिप में कैच थमा बैठे.", "कोहली तो निराश थे ही लेकिन पूर्व भारतीय कप्तान सुनील गावस्कर कुछ ज़्यादा ही निराश दिखे. ", "मैच समाप्त होने के बाद कोहली के शॉट सिलेक्शन पर प्रतिक्रिया देते हुए गावस्कर ने कहा, “ये ख़राब शॉट था. ये सामान्य शॉट था. आप मुझसे इसके बारे में पूछ रहे हैं, आपको कोहली से पूछना चाहिए. कि ये शॉट था क्या? ये ऑफसाइड स्टंप के बाहर लिया गया शॉट था. हम कितनी ही बार इस बात पर चर्चा कर चुके थे कि मैच जीतने के लिए आपको लंबी पारी चाहिए होती है. आपको शतक से लंबी पारी चाहिए होती है. आप शतक और उससे बड़ी पारी कैसे खेलेंगे जब आप ऑफ़ स्टंप के इतना बाहर जाकर शॉट खेलेंगे?”"]},
{"Heading": "भारत में डायबिटीज़ पर लैंसेट की रिपोर्ट डराने वाली क्यों", "URL": "https://www.bbc.com/hindi/articles/c19pv1844nwo", "Content": ["लैंसेट के एक ताज़ा शोध अध्ययन के मुताबिक़ भारत में 10.1 करोड़ लोग डायबिटीज़ से ग्रसित हैं. ", "वहीं भारत सरकार के स्वास्थ्य मंत्रालय के एक सर्वे के मुताबिक भारत में 13.6 करोड़ लोग प्री-डायबिटीज़ के साथ जी रहे हैं.", "टाइप-2 डायबिटीज़ इस बीमारी का सबसे सामान्य रूप है.", "डायबिटीज़ में लोगों के शरीर में ब्लड शुगर की मात्रा बढ़ जाती है क्योंकि शरीर पर्याप्त मात्रा में इंसुलिन हार्मोन का निर्माण नहीं कर पाता है. इस हार्मोन के सही से काम नहीं कर पाने से भी डायबिटीज़ होती है.", "द लैंसेट डायबिटीज़ एंड एंडोक्राइनोलॉजी में प्रकाशित इस शोध को भारत के प्रत्येक राज्य को व्यापक रूप से कवर करने वाला पहले शोध माना जा रहा है, जिसमें देश पर असंक्रामक रोगों के बोझ का आकलन किया गया है.", "शोधकर्ताओं का मानना है कि भारत की आबादी में डायबिटीज़ का प्रसार पूर्व में लगाए गए अनुमानों से कहीं अधिक है. ", "विश्व स्वास्थ्य संगठन का अनुमान था कि भारत में 7.7 करोड़ लोग डायबिटीज़ से ग्रसित होंगे और लगभग 2.5 करोड़ प्री-डायबिटीज़ की स्थिति में होंगे. नज़दीकी भविष्य में डायबिटीज़ होने के ख़तरे को प्री-डायबिटीज़ कहा जाता है.", " ", "इस शोध की प्रमुख लेखिका और डॉ. मोहन डायबिटीज़ स्पेशलिएटीज़ सेंटर की निदेशक डॉ. आरएम अंजना ने अख़बार इंडियन एक्सप्रेस से कहा, “ये स्थिति किसी टाइम बम जैसी है.”", "वो कहती हैं, “अगर आप प्री-डायबिटीज़ की स्थिति में हैं तो हमारी आबादी में डायबिटीज़ होने की दर बेहद-बेहद ज़्यादा है. प्री-डायबिटीज़ की स्थिति में होने वाले 60 फ़ीसदी लोगों को अगले पांच सालों में ये बीमारी हो ही जाती है.”", "एक दशक लंबा चले इस शोध मद्रास डायबिटीज़ रिसर्च फ़ाउंडेशन ने इंडियन काउंसिल ऑफ़ मेडिकल रिसर्च के साथ मिलकर किया है. इसमें भारत के हर राज्य के बीस साल से अधिक उम्र के 1 लाख 13 हज़ार लोगों ने हिस्सा लिया.", "इस शोध के लिए 2008 में इकट्ठा किए गए डेटा को नेशनल फ़ैमिली हेल्थ सर्वे की जनसांख्यिकी का इस्तेमाल करते हुए 2021 में एक्स्ट्रापोलेट किया गया. नेशनल फैमिली हेल्थ सर्वे सरकार द्वारा स्वास्थ्य और सामाजिक संकेतकों का सबसे व्यापक घरेलू सर्वेक्षण है.", "शोध के मुताबिक डायबिटीज़ सर्वाधिक गोवा में है, जहां 26.4 प्रतिशत आबादी ग्रसित है. इसके बाद पुडुचेरी में 26.3 और केरल में 25.5 प्रतिशत लोगों में डायबिटीज़ है.", "इस शोध में डायबिटीज़ के उत्तर प्रदेश, मध्य प्रदेश, बिहार और अरुणाचल प्रदेश में तेज़ी से बढ़ने का ख़तरा ज़ाहिर किया गया है. अभी तक इन प्रांतों में इसका प्रसार कम था.", "शोध के मुताबिक़ डायबिटीज़ ग्रामीण क्षेत्रों के मुताबिक शहरी क्षेत्रों में अधिक प्रचलित है.", "बांबे हॉस्पिटल में में डायबिटोलॉजिस्ट राहुल बक्शी कहते हैं, “बदलती जीवन शैली, जीवन स्तर में सुधार, शहरों की ओर पलायन, अनियमित काम के घंटे, गतिहीन आदतें, तनाव, प्रदूषण, भोजन की आदतों में बदलाव और फास्ट फूड की आसान उपलब्धता कुछ ऐसे कारण हैं जिनकी वजह से भारत में डायबिटीज़ बढ़ रही है.”", "डॉ. बक्शी कहते हैं कि डायबिटीज़ अब “सिर्फ़ शहरों में रह रहे लोगों या उच्च वर्ग की बीमार नहीं रह गई है.”", "“मेरे पास छोटे शहरों और क़स्बों से बड़ी तादाद में मरीज़ आते हैं. इन क्षेत्रों में प्री-डायबिटीज़ का प्रसार और अधिक है और बहुत से लोगों में लंबे समय तक बीमारी की पहचान नहीं होती है.”", "डॉ. बक्शी कहते हैं कि हाल के सालों में बड़ी तादाद में युवा मरीज़ भी उनके पास आ रहे हैं.", "वो कहते हैं, “मैंने कई ऐसे मामले देखे हैं जिनमें मेरे मरीज़ों के बच्चों ने घर पर अपना ब्लड शुगर स्तर जांचा और ये काफ़ी अधिक था.”", "डायबिटीज़ से दुनियाभर में हर 11 में से एक वयस्क प्रभावित है और इससे हार्ट अटैक, स्ट्रोक, अंधेपन और किडनी फेल होने का ख़तरा बढ़ जाता है. इसके अलावा कई बार हाथ या पैर भी कटवाना पड़ जाता है.", "जब हमारा शरीर ख़ून में मौजूद शुगर की मात्रा को सोखने में असमर्थ हो जाता है तो ये स्थिति डायबिटीज़ को जन्म देती है.", "दरअसल, हम जब भी कुछ खाते हैं तो हमारा शरीर कार्बोहाइड्रेट को तोड़कर ग्लूकोज़ में बदलता है.", "इसके बाद पेंक्रियाज़ से इंसुलिन नाम का एक हार्मोन निकलता है जो कि हमारे शरीर की कोशिकाओं को ग्लूकोज़ को सोखने का निर्देश देता है.", "इससे हमारे शरीर में ऊर्जा पैदा होती है.", "लेकिन जब इंसुलिन का फ़्लो रुक जाता है तो हमारे शरीर में ग्लूकोज़ की मात्रा बढ़ना शुरू हो जाती है.", "डायबिटीज़ के कई प्रकार होते हैं लेकिन टाइप 1, टाइप 2 और गेस्टेशनल डायबिटीज़ से जुड़े मामले अधिक पाए जाते हैं.", "टाइप 1 डायबिटीज़ में आपके पेंक्रियाज़ में हार्मोन इंसुलिन बनना बंद हो जाता है. इससे हमारे खून में ग्लूकोज़ की मात्रा बढ़ने लगती है.", "अब तक वैज्ञानिक ये पता लगाने में सफल नहीं हुए हैं कि ऐसा क्यों होता है. लेकिन इसे आनुवंशिकता और वायरल इन्फेक्शन से जोड़कर देखा जाता है.", "इससे पीड़ित लोगों में से लगभग दस फीसदी लोग टाइप 1 डाटबिटीज़ से पीड़ित होते हैं.", "वहीं, टाइप 2 डायबिटीज़ में पेंक्रियाज़ में ज़रूरत के हिसाब से इंसुलिन नहीं बनता है या हार्मोन ठीक से काम नहीं करता है.", "ब्रिटिश नेशनल हेल्थ सर्विस के मुताबिक़, टाइप 1 डायबिटीज़ के लक्षण काफ़ी कम उम्र में ही दिखना शुरू हो जाते हैं.", "वहीं, टाइप 2 डायबिटीज़ अधेड़ उम्र के लोगों (दक्षिण एशियाई लोगों के लिए 25 वर्ष की आयु) परिवार के किसी सदस्य के डायबिटीज़ से पीड़ित होने पर और दक्षिण एशियाई देशों, चीन, एफ्रो-कैरिबियन, अफ्रीका से आने वाले अश्वेतों को ये बीमारी होने का ख़तरा ज़्यादा होता है.", "डायबिटीज़ आनुवांशिक और पर्यावरणीय कारकों पर आधारित होती है.", "लेकिन आप अपने खून में ग्लूकोज़ की मात्रा को नियंत्रित करके खुद को डायबिटीज़ से बचा सकते हैं.", "और संतुलित डाइट और व्यायाम करने से ऐसा किया जा सकता है.", "वहीं, इसकी जगह आप अपनी रोजाना की डाइट में सब्जियां, फल, फलियां, और साबुत अनाज शामिल कर सकते हैं.", "इसके साथ-साथ सेहतमंद तेल, बादाम के साथ-साथ सार्डाइंस, सालमन और मेकेरल जैसी मछलियों को भी अपने आहार में शामिल कर सकते हैं क्योंकि इनमें ओमेगा 3 तेल की मात्रा बहुत ज़्यादा होती है.", "शारीरिक व्यायाम से भी ब्लड सुगर लेवल को कम किया जा सकता है.", "ब्रिटिश नेशनल हेल्थ सिस्टम के मुताबिक़, लोगों को एक हफ़्ते में लगभग ढाई घंटे एरोबिक्स एक्सरसाइज़ करनी चाहिए जिसमें तेज गति से टहलना और सीढ़ियां चढ़ना शामिल है.", "अगर आपके शरीर का वज़न नियंत्रण में है तो आप ब्लड शुगर लेवल को आसानी से कम कर सकते हैं.", "वहीं, अगर आप वज़न गिराना चाहते हैं तो एक हफ़्ते में 0.5 किलोग्राम से 1 किलोग्राम के बीच गिराएं.", "इसके साथ ही ये भी ज़रूरी है कि सिगरेट न पिएं और दिल की बीमारी से बचने के लिए कोलेस्ट्रॉल लेवल की जांच कराते रहें.", "हर आधे घंटे पर तीन मिनट की चहलकदमी से ब्लड में शुगर का स्तर कम होता है. ब्रिटेन में एक छोटे समूह पर हुए एक शोध में ये बात सामने आई है.", "डायबिटीज़ चैरिटी कॉन्फ्रेंस में जारी किए गए इस शोध के मुताबिक़ सात घंटे के भीतर हर आधे घंटे के अंतराल पर तीन मिनट चहलकदमी करने से डायबिटीज़-1 के मरीज़ों के ब्लड शुगर स्तर में गिरावट देखी गई. ये शोध कुल 32 मरीज़ों पर किया गया है.", "डायबिटीज़ यूके का कहना है कि ये 'एक्टिविटी स्नैक' बिना ख़र्च के व्यवहारिक बदलाव ला सकते हैं.", "डायबिटीज़ यूके में शोध की प्रमुख डॉ. एलिज़ाबेथ रॉबर्टसन कहती हैं कि टाइप-1 डायबिटीज़ से ग्रसित लोगों के लिए रोज़ाना अपने रक्त में शुगर के स्तर को नियंत्रित करते रहना एक थकाऊ काम हो जाता है.", "रॉबर्टसन कहती हैं, \"यह अविश्वस्नीय रूप से उत्साहजनक है कि इन निष्कर्षों से पता चलता है कि सरल और व्यवहारिक बदलाव करने से- जैसे की चलते हुए फोन पर बात करना या एक नियमित अंतराल पर सीट छोड़ने की याद दिलाने वाला रिमाइंडर सेट करने का ब्लड शुगर स्तर पर इतना व्यापक असर हो सकता है.\"", "\"हम इसके दीर्घकालिक प्रभावों को समझने के लिए आगे और शोध करने के लिए उत्साहित हैं.\"", "यूनिवर्सिटी ऑफ़ संडरलैंड से जुड़े और इस शोध के प्रमुख रिसर्चर डॉ. मैथ्यू कैंपबेल कहते हैं कि इस निम्न स्तर की गतिविधि के ऐसे परिणाम से वो हैरान हैं.", "वो कहते हैं कि टाइप 1 डायबिटीज़ से ग्रसित लोगों के लिए 'एक्टिविटी स्नैकिंग' एक बड़े बदलाव की शुरुआत हो सकती है और वो आगे ज़्यादा नियमित शारीरिक अभ्यास कर सकते हैं. अन्य लोगों के लिए ये ब्लड शुगर स्तर को नियमित रखने का एक आसान तरीक़ा हो सकता है.", "शोधकर्ता मानते हैं कि नियमित अभ्यास या काम के दौरान समय-समय पर ब्रेक लेने से डायबिटीज़ का ख़तरा कम हो सकता है."]},
{"Heading": "कोविड डेटा लीक:  सरकार बोली आधारहीन है दावा, सुरक्षित है सारी जानकारी", "URL": "https://www.bbc.com/hindi/articles/cxe5j2ynz7yo", "Content": ["भारत में कोविड वैक्सिन के लिए रजिस्ट्रेशन करने वाले लाखों लोगों का डेटा कथित तौर पर लीक हो गया है.", "ऐसा दावा किया जा रहा है कि राजनेताओं समेत कई मशहूर लोगों के पासपोर्ट, आईडी कार्ड के नंबर, जन्मदिन और फ़ोन नंबर जैसी जानकारियां टेलीग्राम एप पर उपलब्ध हैं. ", "दावा किया जा रहा है कि टेलीग्राम एप पर किसी का नंबर डालकर उनसे जुड़ी जानकारियां हासिल की जा सकती हैं. ", "ट्विटर पर कई लोगों ने टेलीग्राम एप के स्क्रीनशॉट शेयर कर दावा किया है कि वो कई मशहूर लोगों की जानकारियां देख सकते हैं. ", "लेकिन भारत सरकार ने इन ख़बरों को आधारहीन बताया है. स्वास्थ्य मंत्रालय ने कहा है कोविन प्लैटफ़ॉर्म पूरी तरह से सुरक्षित है. उनके मुताबिक, \"ये रिपोर्ट बिना किसी आधार के हैं, और गलत प्रवृति के हैं.\"", "तृणमूल कांग्रेस के प्रवक्ता साकेत गोखले ने कई स्क्रीन शॉट शेयर कर दावा किया है कि राज्यसभा सांसद डेरिक ओ ब्रायन, पूर्व केंद्रीय मंत्री और कांग्रेस नेता पी चिदंबरम, कांग्रेस नेता जयराम रमेश और केसी वेणुगोपाल, राज्यसभा के डिप्टी स्पीकर हरिवंश नारायण सिंह, राज्यसभा सांसद सुश्मित देव, अभिषेक मनु सिंघवी और संजय राउत जैसे नेताओं के डेटा मुफ्त में मौजूद हैं.", "इसके अलावा उन्होंने दावा किया है कि पत्रकार राजदीप सरदेसाई,  बरखा दत्त, धन्या राजेंद्रन और राहुल शिवशंकर की निजी जानकारियां भी उपलब्ध है.", "उन्होंने सरकार से सवाल उठाते हुए लिखा, \"गृह मंत्रालय समेत मोदी सरकार को क्या इस डेटा ब्रीच के बारे में जानकारी नहीं है?\"", "\"मोदी सरकार ने अहम निजी जानकारियां जिनमें आधार और पासपोर्ट नंबर हैं,  किसे लीक की है, जिसके कारण ये लीक हुआ है.\"", "उन्होंने लिखा, \"ये एक राष्ट्रीय चिंता का विषय है.\"", "उन्होंने मंत्री अश्विनी वैष्णव की काबिलियत पर सवाल उठाते हुए लिखा, \"पीएम मोदी कब तक अश्विनी वैष्णव की अक्षमता को छुपाते रहेंगे.\" ", "सीपीआईएम नेता सीताराम येचुरी ने सरकार से कहा है कि डेटा लीक के पीछे जिन लोगों का हाथ हैं, उनके ख़िलाफ़ कड़ी कार्रवाई की जाए. ", "उन्होंने कहा कि ये सीधे सीधे सुप्रीम कोर्ट के आदेश का उल्लंघन है जिसमें निजता को मौलिक अधिकार माना गया है. ", "पार्टी की तरफ़ से जारी एक बयान में कहा गया है, \"स्वास्थ्य मंत्रालय ने जून 2021 में ऐसे ही आरोपों से इनकार किया था, हालांकि कोविन सिस्टम के कथित लीक पर कंप्यूटर इमरजेंसी रिस्पॉंस टीम को जांच के आदेश दिए थे. इस जांच की जानकारी लोगों को अभी तक नहीं दी गई है.\"", "वहीं एनसीपी सांसद सुप्रिया सुले ने सरकार से इस पर स्पष्टता मांगी है. उन्होंने ट्विटर पर लिखा, \"अगर ये सभी रिपोर्ट सही हैं, तो सरकार को तुरंत सफ़ाई देनी चाहिए और ब्रीच के लिए ज़िम्मेदार लोगों पर कार्रवाई करनी चाहिए.\"", "उन्होंने लिखा, \"नागरिकों के रूप में, हम अपना डेटा विभिन्न सरकारी पोर्टलों पर देते हैं, और ये ज़रूरी है कि सरकार हमारी जानकारी की सुरक्षा की गारंटी के लिए  ज़रूरी कदम उठाए, जिससे हमारी निजता की सुरक्षा पर संदेह न हो.\"", "\"समय आ गया है कि सरकार कदम उठाए और मज़बूत डेटा संरक्षण कानून बनाए जो स्पष्ट रूप से हमारी गोपनीयता को बनाए रखता है. हम कार्रवाई, पारदर्शिता और आश्वासन की मांग करते हैं कि हमारे व्यक्तिगत डेटा को आगे किसी भी उल्लंघन से बचाया जाएगा.\"", "सरकार की तरफ़ से जारी ", " में दावा किया गया है  कि को-विन पोर्टल पूरी तरह से सुरक्षित है. ", "स्वास्थ्य मंत्रालय के मुताबिक, \"डेटा गोपनीयता के लिए पर्याप्त सुरक्षा उपायों के साथ स्वास्थ्य मंत्रालय का को-विन पोर्टल पूरी तरह से सुरक्षित है. इसके अलावा, वेब एप्लिकेशन फ़ायरवॉल, एंटी-डीडीओएस, एसएसएल/टीएलएस, नियमित मूल्यांकन, पहचान और एक्सेस प्रबंधन आदि के साथ को-विन पोर्टल पर सुरक्षा उपाय मौजूद हैं. डेटा का केवल ओटीपी-आधारित एक्सेस प्रदान किया जाता है. को-विन पोर्टल में डेटा की सुरक्षा सुनिश्चित करने के लिए सभी कदम उठाए गए हैं और उठाए जा रहे हैं.\"", "\"बिना ओटीपी वैक्सीन लेने वालों का डेटा नहीं शेयर किया जा सकता. व्यस्क टीकाकरण में सिर्फ़ जन्म का साल रिकॉर्ड किया जाता है, मीडिया रिपोर्ट के मुताबिक बॉट जन्म की तारीख़ बता रहा. टीका लेने वालों से उनके पते की जानकारी नहीं ली गई है.", "इससे पहले भी साल 2021 में दावा किया गया था कि को-विन पोर्टल के करोड़ों लोगों का डेटा लीक होने का दावा किया गया था.", "साल 2022 में भी दावा किया या था कि कोविड का टीका ले चुके लोगों को डेटा लीक हुआ है. ", "समाचार एजेंसी पीटीआई के मुताबिक रेड फ़ोरम वेबसाइट पर एक साइबर क्रिमिनल  ने दावा किया  था कि उनके पास  20 हज़ार से ज़्यादा लोगों का डेटा है.", "जनवरी 2022 में नेशनल हेल्थ अथॉरिटी के सीईओे आरएस शर्मा ने कहा था, \"को-विन अत्याधुनिक सुरक्षा ढांचा है और इसे कभी भी सिक्युरिटी ब्रीच का सामना नहीं करना पड़ा है. कोविन पर हमारे नागरिकों का डेटा बिल्कुल सुरक्षित है. कोविन से डेटा लीक के बारे में किसी भी खबर में कोई दम नहीं है.", "ये भी पढ़ें: "]},
{"Heading": "लैब में बने गोश्त को क्यों नहीं पसंद कर रहे लोग, देखिए यह रिपोर्ट", "URL": "https://www.bbc.com/hindi/media-65897637", "Content": ["क्या लैब में बने मीट खाने के लिए तैयार हैं आप. क़रीब तीन साल पहले सिंगापुर लैब में तैयार मीट की बिक्री को मंज़ूरी देने वाला पहला देश बना था. ", "तब कहा गया था कि यह तकनीक गेम चेंजर साबित होगी. निवेशकों ने इस बिज़नेस में क़रीब तीन अरब डॉलर भी लगा दिए. ", "लेकिन अब लैब में तैयार मीट के कारोबार में वो तेज़ी नहीं देखी जा रही है, जिसका अंदाज़ा लगाया जा रहा था. पर ऐसा क्यों? देखिए बीबीसी संवादादाता निक मार्श की रिपोर्ट."]},
{"Heading": "मध्यप्रदेश की वो महिला शिक्षिका जिनकी तीसरी संतान की वजह से नौकरी चली गई ", "URL": "https://www.bbc.com/hindi/articles/c4np8l3x94jo", "Content": ["बीबीसी हिंदी के लिए, भोपाल से", "मध्यप्रदेश की एक शिक्षिका को  इसलिए नौकरी से हटा दिया गया क्योंकि उनकी तीसरी संतान हो गई थी. ", "यह शिक्षिका अब हाई कोर्ट इंदौर गई है ताकि उन्हें नौकरी में वापस रखा जा सके.", "ये मामला प्रदेश के आगर मालवा ज़िले का है जहां पर रहमत बानो मंसूरी, शासकीय माध्यमिक विद्यालय बीजा नगरी में माध्यमिक शिक्षिका के तौर पर पदस्थ थी. ", "उन्हें सात जून को उनके पद से हटा दिया गया है. ", "उन्हें हटाने के लिए मध्यप्रदेश सिविल सेवा, 1961 नियम 6 में संशोधित प्रावधान का उपयोग किया गया है. ", "इसके तहत 26 जनवरी 2001 के बाद यदि किसी कर्मचारी को तीसरी संतान होती है तो उसकी सेवा समाप्ति करने का प्रावधान है. ", "इस प्रावधान के मुताबिक सभी प्रकार की परीक्षा पास करके अपनी योग्यता प्रमाणित करने वाले उम्मीदवार भी यदि तीन संतानों के माता-पिता हैं तो उन्हें नियुक्ति के उपयुक्त नहीं माना जाता. ", "रहमत बानो मंसूरी की तीसरी संतान साल 2009 में हुई थी लेकिन इसकी शिकायत 2020 में की गई और इस माह उन्हें पद से हटा दिया गया. ", "उनकी शिकायत मध्य प्रदेश शिक्षक कांग्रेस ने की थी. जिस पर एक जांच बैठाने के बाद संयुक्त संचालक लोक शिक्षण संभाग उज्जैन ने एक आदेश जारी कर रहमत की सेवा समाप्त कर दी. ", "इस मामले में लोक शिक्षण संभाग, उज्जैन के संयुक्त संचालक रवींद्र कुमार सिंह ने मामले के हाईकोर्ट में होने की बात कहते हुए किसी टिपण्णी से इनकार किया है. ", "रहमत बानो ने बीबीसी से बात करते हुए बताया कि उन्हें एक तरह से निशाना बनाया गया है. ", "उन्होंने बताया, “मेरे ब्लाक में ही 34 ऐसे शिक्षक हैं जिनके तीन या उससे अधिक बच्चे हैं लेकिन उनके ख़िलाफ़ कोई कार्रवाई नही की गई. लेकिन मुझे निशाना बनाया गया है. अगर कार्रवाई की जा रही है तो सभी के ख़िलाफ़ की जाए.”", "उनका कहना है कि जब अधिकारियों से इस बारे में बात की गई तो उन्होंने यही कहा कि आप के ख़िलाफ़ शिकायत आयी इसलिए यह किया गया है. ", "रहमत बानो ने ऐसे 34 शिक्षकों की सूची भी बीबीसी के साथ शेयर की है जिनके बारे में उनका दावा है कि एक ही ब्लॉक में तीन या उससे अधिक बच्चों वाले शिक्षकों के नाम है और वह उन्हें कोर्ट में पेश कर रही है. ", "इस मामले के सामने आने के बाद एक तीन बच्चे वाले एक शिक्षक ने पहचान ज़ाहिर नहीं करने की शर्त के साथ कहा, \"परिवार मेरी आमदनी पर निर्भर है. अगर हमारी नौकरी चली जाती है तो पूरे परिवार पर असर होगा. उम्र भी इतनी हो चुकी है कि अब कोई दूसरी नौकरी नहीं मिलेगी.\"", "हालांकि एक अन्य शिक्षक ने नाम न छापने की शर्त पर बताया है कि इस तरह के हज़ारों शिक्षक मध्यप्रदेश में होंगे जिनकी दो से अधिक बच्चे हैं और उनके ख़िलाफ़ कोई कार्रवाई नहीं की गई है. ", "रहमत बानो आगर मालवा के शासकीय माध्यमिक विद्यालय में केमस्ट्री की शिक्षिका थी. उन्होंने साल 2003 में संविदा वर्ग 2 में नौकरी शुरु की थी. ", "रहमत ने बताया कि उनकी एक बेटी और दो बेटे हैं. पहली बेटी का जन्म 2000 में हुआ जो बीएएमएस कर रही है. वहीं दूसरा बेटा जिसका जन्म 2006 में हुआ था वो अभी कोटा से नीट की तैयारी कर रहा है जबकि तीसरा बेटा जिसका जन्म 2009 में हुआ था वो 10वीं का छात्र है. ", "उनके पति सईद अहमद मंसूरी एक मदरसे में काम करते हैं. उनकी सैलरी लगभग 5000 से 6000 हज़ार रुपये हैं. रहमत बानो के मुताबिक़, पूरी परिवार की ज़िम्मेदारी उन्हीं पर है इसलिए अब उनके लिए बच्चों को पढ़ाना आसान नही रहेगा.", "रहमत बानो ने स्वीकार किया कि दो से अधिक बच्चे के होने की सूरत में नौकरी जाने के सरकारी प्रावधान की जानकारी उन्हें थी. ", "वह दावा करती हैं, \"इस बच्चे के गर्भ की जानकारी काफ़ी देर से पता चली. उस स्थिति में गर्भपात कराने के लिए डाक्टर ने मना कर दिया था. डॉक्टर का कहना था कि ऐसी स्थिति में मां और बच्चे दोनों ही की जान को ख़तरा हो सकता है. जिसकी वजह से उन्हें इस बच्चे को जन्म देना पड़ा था.\"", "वही उनके पति सईद अहमद मंसूरी का कहना है कि 'नियम है तो सभी पर कार्रवाई की जानी चाहिए, किसी एक को जानबूझकर निशाना नही बनाना चाहिए.'", "हालांकि मंसूरी परिवार को उम्मीद है कि उन्हें कोर्ट से इंसाफ़ ज़रुर मिलेगा. ", "इस मामले शिकायत करने वाले संघ के पूर्व अध्यक्ष श्याम सिंह पंवार ने सबसे पहले इस मामले की शिकायत ज़िलाधिकारी कार्यालय में 2020 में की थी.  ", "उनका मानना है कि पूरे राज्य में ऐसे हज़ारों मामले होंगे लेकिन उन्होंने इस बात से इंकार किया है कि उन्होंने किसी एक को निशाना बनाया. हालांकि वे कहते हैं,  “मुझे जो करना था वो मैंने कर दिया है.”", "रहमत बानो का कहना है कि मध्यप्रदेश शिक्षक कांग्रेस संघ को कर्मचारियों के हित में काम करना चाहिए न कि उनके विरोध में लेकिन इस मामले में उन्होंने उनके ख़िलाफ़ काम किया है. ", "पिछले साल विदिशा ज़िले में शिक्षा विभाग में इस तरह का मामला सामने आया था जिसमें बताया गया था कि सिर्फ़ एक ज़िले में ही इस तरह के 954 मामले थे जिसमें शिक्षकों को नोटिस दिया गया था. हालांकि इस पर अब तक कोई कार्रवाई नही की गई है."]},
{"Heading": "सऊदी अरब का यह फ़ैसला क्या भारत के लिए चिंता बढ़ाने वाला है? ", "URL": "https://www.bbc.com/hindi/articles/cm58m9233l1o", "Content": ["शनिवार-रविवार को सऊदी अरब की राजधानी रियाद में हुए ", " में दोनों देशों ने अपने रिश्तों को नई दिशा देने की कोशिश की है. ", "इस सम्मेलन में दोनों देशों के बीच दस अरब डॉलर के समझौते हुए हैं.", "पिछले हफ़्ते ही प्रधानमंत्री नरेंद्र मोदी और सऊदी अरब के प्रधानमंत्री मोहम्मद बिन-सलमान ने फ़ोन पर बात की थी. दोनों नेताओं ने द्विपक्षीय संबंधों की समीक्षा की थी. ", "चीन की ओर से ईरान और सऊदी अरब के बीच राजनयिक संबंध बहाल कराए जाने के बाद दोनों नेताओं की यह पहली बातचीत थी. पीएम मोदी और सऊदी क्राउन प्रिंस की बातचीत के बाद ही सऊदी अरब ने चीन से अहम कारोबारी समझौते किए हैं. ", "इससे पहले सऊदी अरब ने श्रीनगर में जी-20 की एक बैठक में अपने प्रतिनिधि को नहीं भेजा था. श्रीनगर में जी-20 की बैठक कराने पर पाकिस्तान ने आपत्ति दर्ज कराई थी. ", "पाकिस्तान की आपत्ति के बाद चीन, सऊदी अरब, तुर्की और मिस्र ने अपने प्रतिनिधि नहीं भेजे थे. इस साल जी-20 की अध्यक्षता भारत के पास है और नवंबर महीने में नई दिल्ली में जी-20 समिट होना है. ", "अरब-चीन सम्मेलन के दौरान जब सऊदी अरब के ऊर्जा मंत्री प्रिंस अब्दुल अज़ीज बिन सलमान से दोनों देशों के बीच संबंधों की पश्चिमी देशों की आलोचना के संबंध में सवाल पूछा गया तो उन्होंने इसे ख़ारिज करते हुए कहा, “मैं इसे नज़रअंदाज करता हूं…क्योंकि एक कारोबारी व्यक्ति के रूप में…अब आप वहीं जाएंगे जहां आपको मौक़ा दिखेगा.”", "उन्होंने कहा कि हमारे सामने ऐसा कोई विकल्प नहीं होना चाहिए कि हमें दो में से किसी एक को चुनना पड़े. ", "इसका सीधा मतलब यह था कि सऊदी अरब के सामने ऐसी स्थिति नहीं आनी चाहिए कि उन्हें चीन या फिर पश्चिम देशों में से किसी एक को चुनना पड़े. ", "कुछ दिन पहले ही अमेरिका के विदेश मंत्री एंटनी ब्लिंकन ने सऊदी अरब की यात्रा की थी और अब रियाद में चीन के निवेशकों और कारोबारियों की भीड़ थी. ये घटनाक्रम सऊदी अरब की बदलती प्राथमिकताओं के बारे में बहुत कुछ बताता है. ", "लेकिन यहां से एक सवाल यह भी खड़ा हो रहा है कि अगर चीन, सऊदी अरब के बहुत क़रीब आता है तो भारत के लिए इसके मायने क्या होंगे, क्योंकि चीन भारत के लिए एक सुरक्षा ख़तरे के रूप में देखा जाता है. ", "चीन जिस तरीक़े से मध्य-पूर्व में आगे बढ़ रहा है, उसके मुक़ाबले भारत कहां खड़ा है? भारत की क्या तैयारी है और इसका प्रभाव किस तरह से देश पर पड़ेगा? ", "मध्य पूर्व के दो प्रतिद्वंद्वी देश ईरान और सऊदी अरब ने हाल ही में जब दोस्ती के लिए हाथ आगे बढ़ाए तो हर तरफ़ चीन की चर्चा होने लगी. ", "सात साल बाद दोनों देशों के बीच राजनयिक रिश्ते बहाल करने में चीन ने अहम भूमिका निभाई थी. यह समझौता चीन के शीर्ष राजनयिक वांग यी की मध्यस्थता में हुआ. ", "साल 2016 में सऊदी अरब में शिया धर्मगुरु को फांसी दिए जाने के बाद तेहरान स्थित सऊदी दूतावास में ईरानी प्रदर्शनकारी घुस गए थे. इस घटना के बाद सऊदी अरब ने ईरान से अपने रिश्ते तोड़ लिए थे. ", "दिल्ली की जामिया मिलिया इस्लामिया यूनिवर्सिटी के पश्चिमी एशिया अध्ययन विभाग की प्रोफेसर सुजाता ऐश्वर्या मानती हैं कि चीन का ऐसा करना उनकी दूरदर्शिता को दर्शाता है. ", "वह कहती हैं, “सऊदी अरब और ईरान दोनों देश बात कर रहे थे लेकिन एक दीवार थी जिसे चीन ने हटा दिया.”", "इसके बाद दिसंबर 2022 में चीन के राष्ट्रपति शी जिनपिंग ने सऊदी अरब की यात्रा की. उन्होंने इस दौरान दोनों देशों के बीच तेल व्यापार को चीनी मुद्रा युआन में करने की मांग की थी, जबकि दुनियाभर में तेल का अधिकतम आयात-निर्यात डॉलर में होता है. यह एक ऐसी मांग थी जिसका सीधा असर डॉलर की मज़बूती पर होगा. ", "क्राउन प्रिंस मोहम्मद बिन सलमान के कमान संभालने के बाद से ही सऊदी अरब अपनी तेल आधारित अर्थव्यवस्था में और विविधता लाने के प्रयास कर रहा है.  ", "सुजाता ऐश्वर्या कहती हैं, “सऊदी की तेल आधारित अर्थव्यवस्था आने वाले समय में धीरे-धीरे कमज़ोर हो जाएगी. इसी को ध्यान में रखते हुए यह तैयारी की जा रही है. पिछले कई सालों में सऊदी अरब ने पेट्रो केमिकल सेक्टर को बहुत बढ़ावा दिया है. यह सेक्टर भी तेल और गैस पर ही निर्भर करता है.”", "अरब-चीन व्यापार सम्मेलन में हुए नए समझौतों को विदेशी मामलों के एक्सपर्ट क़मर आगा सऊदी अरब की विदेश नीति में बड़ा बदलाव मानते हैं. ", "उनका भी कहना है कि अब सऊदी अरब बहुध्रुवीय दुनिया की तरफ़ बढ़ रहा है. वह कहते हैं, “सऊदी चीन से भी दोस्ती कर रहा है और रूस से भी. उनके भारत से भी अच्छे संबंध हैं. इतना ही नहीं उनकी विदेश नीति में जापान और दक्षिण कोरिया की भी जगह है. वे अपने रिश्तों को एक देश तक सीमित नहीं रख रहे हैं.”", "क़मर आगा कहते हैं, “क्राउन प्रिंस मोहम्मद बिन सलमान नई पॉलिसी लाए हैं, जिसके तहत नए शहरों को बनाना और विदेशी इन्वेस्टमेंट लाना शामिल है, जिसके तहत उन्हें चीन एक महत्वपूर्ण प्लेयर दिखाई दे रहा है.”", "एक देश पर निर्भर न रहकर कई देशों के साथ संबंध बनाने की बात सुजाता ऐश्वर्या भी करती हैं. वे कहती हैं जैसे भारत ने अपनी हथियारों की निर्भरता को रूस पर कम कर दूसरे देशों का रुख़ किया है. सऊदी भी  इसी राह पर है. ", "20 साल पहले जब अमेरिका ने इराक़ पर हमला किया था, तब वह पश्चिमी एशिया में एक बड़ी ताक़त था, लेकिन बीते सालों में अमेरिका के दबदबे वाली यह स्थिति काफ़ी बदल गई है. चीन अमेरिका को पीछे धकेल रहा है. ", "रूस के यूक्रेन पर हमले के बाद एक नया डर पश्चिमी एशिया के देशों को सता रहा है. उसके केंद्र में भी पश्चिमी देश ही हैं. ", "कमर आगा कहते हैं, “अमेरिका ने जिस तरीके से रूस पर प्रतिबंध लगाए हैं. पश्चिमी देशों में रूस के करोड़ों डॉलर के इनवेस्टमेंट प्रोजेक्ट सीज कर दिए हैं. उससे पश्चिमी एशिया के देशों में डर बढ़ा है. उन्हें लगता है कि उनका पैसा पश्चिमी देशों में अब सुरक्षित नहीं है. वो अमेरिका, जर्मनी, फ्रांस और ब्रिटेन जैसे देशों की बजाय उभर रही अर्थव्यवस्थाओं में पैसा लगाना चाहते हैं.”", "अमेरिका समेत पश्चिमी देशों ने यूक्रेन को आर्थिक मदद के साथ रूस पर प्रतिबंध लगाकर उसे युद्ध में कमजोर करने की कोशिश की हैं. ", "सुजाता ऐश्वर्या कहती हैं, “पश्चिमी देश प्रतिबंधों को हथियारों की तरह इस्तेमाल करते हैं, जिसकी वजह से पश्चिमी एशिया के देशों का डरना जायज़ है.”", "वह कहती हैं, “चीन की ख़ास रणनीति है कि वह पश्चिमी मुल्कों की तरह किसी देश के आंतरिक मामलों में दखल नहीं देता.”", "विदेश मामलों के एक्सपर्ट क़मर आगा कहते हैं, “ये सोचना कि सऊदी अरब चीन कैंप में चला जाएगा ये बिल्कुल ग़लत है. चीन का समर्थन अरब देशों में बिल्कुल नहीं है. यह जो समझौते हुए हैं, वे एक सरकार के दूसरी सरकार के साथ हैं. चीन के शिनजियांग में जो मुस्लिम लोगों के साथ हो रहा है, उसकी वजह से अरब देशों के लोग चीन को पसंद नहीं करते.”", "वे कहते हैं, “भारत और अरब संबंध सभ्यताओं के संबंध हैं. मुझे नहीं लगता कि ये कभी ख़त्म हो सकते हैं. कोरोना महामारी से पहले क़रीब 75 लाख लोग खाड़ी क्षेत्र में काम कर रहे थे, अकेले सऊदी अरब में करीब 25 लाख भारतीय होंगे जो वहां की जनसंख्या के हिसाब से अच्छा बड़ा नंबर है.”", "“भारतीय वर्कर की खाड़ी देशों में बहुत अच्छी छवि है. वे मानते हैं कि भारतीय वर्कर बहुत ईमानदारी से काम करते  हैं और पैसा जमा कर वापस भारत लौट जाते हैं. भारतीय वर्कर इंग्लिश भी बोल लेते हैं. कंप्यूटर भी चला लेते हैं. टेक्निकल भी हैं. चीन के वर्कर ज्यादातर चीनी प्रोजेक्ट में जाते हैं, क्योंकि भाषा की वजह से उन्हें परेशानी होती है.”", "एक तरफ डोकलाम से लेकर गलवान तक भारत-चीन की सीमाओं पर पिछले कुछ समय से तनाव बढ़ा है, वहीं दूसरी तरफ चीन, भारत के पारंपरिक खाड़ी मित्र देशों के साथ संबंधों को मज़बूत कर रहा है. ", "सुजाता ऐश्वर्या कहती हैं, “भारत कितना भी अपने आप को ग्रेट पावर कहे लेकिन हम कुछ नहीं कर पा रहे हैं. चीन हमारे ट्रेडिशनल पार्टनर के यहां अरबों डॉलर का निवेश कर रहा है. ज़ाहिर है वो ऐसा कर भारत के भारत के प्रभाव को कम करेगा, क्योंकि जहां निवेश बढ़ता है, वहां दोस्ती भी बढ़ती है.”", "सवाल है कि भारत, चीन की तरह इस तरह से खाड़ी देशों में बड़े समझौते क्यों नहीं कर पा रहा है. इस पर बात करते हुए सुजाता कहती हैं कि भारत की अर्थव्यवस्था की हालत बहुत ख़राब है. तमाम प्रतिबंधों के बाद ईरान हमसे अच्छा कर रहा है. वहीं चीन की बात करें तो उसकी अर्थव्यवस्था करीब 17 ट्रिलियन डॉलर की जबकि भारत क़रीब तीन ट्रिलियन डॉलर पर है. चीन के पास पैसा है, कौशल है जिसका वह इस्तेमाल कर रहा है और चीन सेंट्रिक दुनिया की तरफ क़दम बढ़ा रहा है.”", "सुजाता ऐश्वर्या भारत में हो रहे मुस्लिमों के साथ व्यवहार पर भी सवाल उठाती हैं. वे कहती हैं, “भारत में मुस्लिमों के साथ जो हो रहा है उसका प्रभाव विदेश नीति पर पड़ रहा है. इन देशों को भारत में इस्लाम धर्म ख़तरे में दिखाई दे रहा है, जो भारत के लिए अच्छा नहीं है. नूपुर शर्मा केस में भारत को खाड़ी देशों से आलोचना का सामना करना पड़ा.”", "सऊदी अरब भारत का चौथा सबसे बड़ा ट्रेड पार्टनर है. सऊदी अरब और भारत के संबध मोदी सरकार में कई मोर्चों पर अच्छे हुए हैं लेकिन यूक्रेन और रूस में छिड़ी जंग के बाद से बदलती विश्व व्यवस्था को लेकर चीज़ें तेज़ी से बदल रही हैं. "]},
{"Heading": "पहलवानों के मुद्दे पर पीएम मोदी की 'चुप्पी' को लेकर साक्षी मलिक ने क्या कहा ", "URL": "https://www.bbc.com/hindi/articles/c3g1dd51zplo", "Content": ["“दुख तो देता ही है, जिन्होंने मेडल आने पर इतना मान सम्मान दिया था, घर बुलाया था और वो इस बारे में बात ही नहीं कर रहे हैं.”", "रोहतक में पहलवान साक्षी मलिक के अखाड़े के अहाते में जब मैं अपने सवालों के साथ पहुँची, तो वो बिना लाग लपेट अपनी बात कहने को तैयार दिखीं.", "मैंने पूछा कि पाँच महीने से चल रहे उनके आंदोलन पर प्रधानमंत्री मोदी से क्या कहना चाहती हैं, तो बोलीं, “उन्होंने हमसे अभी इस टॉपिक पर कोई बात ही नहीं की जो कि एक बहुत सेन्सिटिव मुद्दा है, और हम सब तो उनसे पर्सनली मिले भी हैं, उनके साथ लंच किया है, बेटी बुलाते हैं वो हमें, तो यही कहना चाहूँगी कि हमारे मुद्दे को वो अपने संज्ञान में लें.”", "“उनको ज़रूर इनवॉल्व होकर बोलना चाहिए कि ये जो पुलिस कार्रवाई है वो बिल्कुल निष्पक्ष हो, जाँच में कोई भी छेड़छाड़ ना की जाए, हम बस इतना चाहते हैं कि जो भी जांच हो वो निष्पक्ष हो.”", "सरकार के अन्य क़दमों के बीच प्रधानमंत्री मोदी की चुप्पी क्या चोट देती है या इतनी ज़रूरी नहीं, ये पूछने पर साक्षी के चेहरे का तनाव हल्का सा पिघला और वो बोलीं, “चोट तो देता ही है, 40 दिन के लगभग हम रोड पर थे तब तक भी कुछ नहीं था. जब प्रोटेस्ट किया तब भी कुछ नहीं था जबकि उनको सब पता है कि हम किस चीज़ के बारे में प्रोटेस्ट कर रहे हैं.”", "पहलवान विनेश फोगाट और बजरंग पुनिया समेत साक्षी मलिक ने क़रीब पाँच महीने पहले कुश्ती महासंघ के अध्यक्ष रहे बीजेपी सांसद बृजभूषण शरण सिंह के ख़िलाफ़ यौन उत्पीड़न के आरोपों पर आवाज़ उठाई थी.", "बृजभूषण शरण सिंह ने इन सभी आरोपों से कई बार इनकार किया है और कहा है कि वे कोर्ट के फ़ैसले का इंतज़ार करेंगे.", "जनवरी में इनके दिल्ली में प्रदर्शन पर बैठने के बाद खेल मंत्रालय ने आरोपों की जाँच के लिए एक ‘ओवरसाइट कमेटी’ का गठन किया, जिसे संघ के रोज़मर्रा के काम करने का ज़िम्मा भी दिया गया.", "‘ओवरसाइट कमेटी’ की जाँच ख़त्म होने के बाद सिफ़ारिशें सार्वजनिक नहीं की गईं लेकिन कुश्ती महासंघ के कार्यभार को दो सदस्यीय ‘ऐडहॉक कमेटी’ को दे दिया गया.", "साक्षी समेत यौन उत्पीड़न की शिकायत करनेवाली सभी महिला पहलवानों ने ‘ओवरसाइट कमेटी’ के काम करने के तौर तरीके पर संदेह जताया.", "मामला सुप्रीम कोर्ट पहुँचा और फिर सुप्रीम कोर्ट के निर्देश पर पुलिस ने एफआईआर दर्ज की.", "इस दौरान प्रधानमंत्री नरेंद्र मोदी की ओर से कोई प्रतिक्रिया नहीं आई. हालाँकि गृह मंत्री और खेल मंत्री ने पहलवानों से मुलाक़ात की.", "खेल मंत्री अनुराग ठाकुर ने पहलवानों के साथ बैठक के बाद मीडिया को बताया, “बृजभूषण शरण सिंह के ख़िलाफ़ जो आरोप लगाए गए हैं उनकी जाँच पूरी कर 15 जून तक चार्जशीट दायर होने, कुश्ती महासंघ का चुनाव 30 जून तक किए जाने, उनमें सिंह के परिवार के सदस्यों के ना शामिल होने और कुश्ती महासंघ में यौन उत्पीड़न रोकथाम के लिए इंटर्नल कमेटी बनाने पर बात हुई है.”", "इस बैठक के बाद पहलवानों ने 15 जून तक अपने प्रदर्शनों पर रोक लगा दी है.", "साक्षी मलिक ने बीबीसी से बातचीत में कहा कि इसका मतलब ये नहीं है कि आंदोलन ख़त्म हो गया है, हालाँकि गिरफ्तारी की मांग पर उन्हें सरकार से कोई आश्वासन नहीं मिला है, “हमें खेल मंत्री ने कहा है कि चार्जशीट 15 तारीख़ तक हो जाएगी और वो जितनी मज़बूत होगी, बाक़ी कार्रवाई उसी के मुताबिक़ होगी.”", "चार्जशीट के लिए 15 जून की तय तारीख़ से कुछ दिन पहले इस रविवार को सांसद बृजभूषण शरण सिंह ने अपने लोकसभा क्षेत्र कैसरगंज के गोंडा ज़िले में रैली निकाली.", "बीजेपी सरकार के केंद्र में नौ साल पूरे होने पर किए गए इस आयोजन में उन्होंने यौन उत्पीड़न के आरोपों पर बात नहीं की पर अपने संबोधन में शायरी के ज़रिए अपना पक्ष रखा, “यह मिला मुझको मोहब्बत का सिला, बेवफ़ा कहके मेरा नाम लिया जाता है, इसको रुसवाई कहें कि शोहरत अपनी, दबे होठों से मेरा नाम लिया जाता है.”", "इस बीच पुलिस में पॉक्सो क़ानून की ‘ऐग्रवेटिड सेक्शुअल असॉल्ट’ की धारा के तहत बृजभूषण शरण सिंह के ख़िलाफ़ एफ़आईआर दर्ज करवाने वाली पीड़िता पहलवान के नया बयान देने की ख़बरें आईं.", "साक्षी मलिक ने कहा कि वो नाबालिग़ के संपर्क में नहीं हैं और उनके नया बयान देने के फ़ैसले को दबाव में उठाया क़दम मानती हैं.", "साक्षी ने कहा, “अगर पॉक्सो का मामला हट भी जाता है तो इतनी शिकायतों को देखते हुए नैतिक आधार पर तहकीकात के लिए बृजभूषण शरण सिंह की गिरफ्तारी की जा सकती है लेकिन मुझे लगता है कि क़ानून सबके लिए एक नहीं है.”", "पुलिस में दर्ज दो एफ़आईआर में दिए गए ब्यौरों में कुश्ती महासंघ के प्रशासन में 12 साल से अध्यक्ष होने की वजह से बृजभूषण शरण सिंह के प्रभुत्व और ताक़त का बार-बार उल्लेख है.", "पहलवानों के मुताबिक़, यौन संबंध बनाने के प्रस्ताव को ठुकराने भर से उन्हें और प्रशासन के क़ायदों का ग़लत इस्तेमाल कर कई तरीक़े से परेशान किया गया.", "पहलवानों के मुताबिक़, उत्पीड़न के फौरन बाद शिकायत ना कर पाने की वजह यही थी. ", "कई शिकायतकर्ताओं के मुताबिक़, उनके साथ ये घटनाएँ उनके करियर की शुरुआत में घटीं जिस वजह से वो अपनी बात कहने का साहस नहीं जुटा पाईं.", "साक्षी मलिक के मुताबिक़ जनवरी में आख़िरकार आवाज़ उठाने की वजह पिछले साल वर्ल्ड जूनियर रेसलिंग चैंपियनशिप में सामने आई जानकारी बनी.", "साक्षी ने बताया, “हमें साल 2022 में एक-दो महिला पहलवानों ने वर्ल्ड जूनियर रेसलिंग चैंपियनशिप के दौरान भी यौन उत्पीड़न की बात बताई, तब हम सब साथ बैठे और हमें लगा कुछ करना चाहिए.”", "साक्षी के मुताबिक़ तब विनेश फोगाट और बजरंग पुनिया ने गृह मंत्री से भी मुलाकात की, पर आगे कोई कार्रवाई ना होने की वजह से, जंतर-मंतर पर धरना देने का फ़ैसला किया.", "उन्होंने कहा, “हमने सीधा धरना देने का फ़ैसला नहीं किया, पहले बातचीत के ज़रिए हल तक पहुँचने की कोशिश की पर आख़िरकार एफ़आईआर तक जाना पड़ा.”", "इसके बाद से ये तीनों लगातार संपर्क में हैं और आगे की योजना साथ ही बनाने का इरादा है.", "सरकार से हुई बातचीत में एक प्रमुख बिन्दु पहलवानों के खिलाफ़ 28 मई को प्रदर्शन से हिरासत में लिए जाने पर दर्ज किए गए पुलिस मुक़दमे वापस लेना शामिल है.", "साक्षी के मुताबिक़ अब तक उनके ख़िलाफ़ दर्ज एफ़आईआर हटाए जाने के बारे में उन्हें कोई जानकारी नहीं है.", "आगे की रणनीति के लिए अब इन्हें 15 जून का इंतज़ार है."]},
{"Heading": "बिपरजोय तूफ़ान से जुड़े पांच सवाल और उनके जवाब", "URL": "https://www.bbc.com/hindi/articles/cg6nrq7vvq5o", "Content": ["गुजरात में तूफ़ान बिपरजोय पर हाइअलर्ट जारी किया गया है. आशंका  है कि अरब सागर से आ रहा ये तूफ़ान अगले दो दिनों में गुजरात में लैंडफॉल करेगा. ", "पूर्वानुमान के मुताबिक भारत के कई राज्यों में तेज़ हवाएं और बारिश हो सकती हैं. ", "लोगों को समुद्र किनारे जाने से मना किया गया है. मछुआरों को भी समुद्र में नहीं जाने की हिदायत दी गई है. ", "मौसम विभाग के मुताबिक आशंका है कि तूफ़ान 14 जून तक उत्तर की ओर बढ़ेगा और फिर “उत्तर-उत्तर पूर्व की ओर बढ़ते हुए सौराष्ट्र, कच्छ, मांडवी (गुजरात) और कराची (पाकिस्तान) के बीच 15 जून को पहुंचेगा.”", "मौसम विभाग के मुताबिक तूफ़ान की अत्याधिक स्पीड 125 से 135 किलोमीटर प्रतिघंटा के बीच हो सकती है. ", "ये स्पीड 150 किलोमीटर प्रतिघंटा तक भी जा सकती है. ", "मौसम विभाग के मुताबिक तूफ़ान “बेहद गंभीर” है. तूफ़ानों के वर्गीकरण के हिसाब से गंभीरता की नंबर दो श्रेणी में है. ", "गुजरात के कच्छ, द्वारका, जामनगर, पोरबंदर, राजकोट, मोरबी और जूनागढ़ में 14 से 15 जून तक भारी बारिश की चेतावनी दी गई है.", "प्रधानमंत्री कार्यालय से जारी किए गए", "में बताया गया है कि केंद्रीय गृह मंत्रालय चौबीसो घंटे स्थिति की समीक्षा कर रहा है.  ", "केंद्र राज्य सरकार और संबंधित केंद्रीय एजेंसियों के संपर्क में है. ", "एनडीआरएफ ने 12 टीमों को तैनात कर दिया है, जो नावों, पेड़ काटने वालों, दूरसंचार उपकरणों आदि से लैस हैं. ", "इसके अलावा 15 टीमों को किसी भी स्थिति से निपटने के लिए तैयार  रखा है.", "भारतीय तट रक्षक और नौसेना ने राहत, खोज और बचाव कार्यों के लिए जहाजों और हेलीकाप्टरों को तैनात किया है. ", "सेना की वायु सेना और इंजीनियर टास्क फ़ोर्स इकाइयां, नावों और बचाव उपकरणों के साथ, स्टैंडबाय पर हैं. ", "विमान और हेलीकॉप्टर तट पर लगातार निगरानी कर रहे हैं. ", "आपदा राहत दल और सेना, नौसेना और तटरक्षक बल के चिकित्सा दल भी मदद के लिए तैयार खड़े हैं.", "बयान में गया गया है कि गुजरात में मुख्यमंत्री स्तर पर जिला प्रशासन के साथ समीक्षा बैठकें की जा चुकी हैं और किसी भी आपात स्थिति से निपटने के लिए राज्य का पूरा प्रशासन तंत्र मुस्तैद है. ", "साथ ही, कैबिनेट सचिव और गृह सचिव गुजरात के मुख्य सचिव और संबंधित केंद्रीय मंत्रालयों/एजेंसियों के साथ लगातार संपर्क में हैं.", "प्रधानमंत्री को चक्रवात से निपटने के लिए गुजरात सरकार द्वारा किए गए उपायों के बारे में भी जानकारी दी गई. ", "बैठक में गृह मंत्री, प्रधान मंत्री के प्रधान सचिव, कैबिनेट सचिव और अन्य वरिष्ठ अधिकारियों ने भाग लिया. ", "पीएम मोदी ने बैठक के बाद एक ट्वीट में लिखा, “हमारी टीमें संवेदनशील क्षेत्रों से सुरक्षित निकासी सुनिश्चित कर रही हैं और आवश्यक सेवाओं का रखरखाव सुनिश्चित कर रही हैं.”", "पाकिस्तान मौसम विज्ञान विभाग के अनुसार, सोमवार दोपहर को चक्रवात कराची से लगभग 600 किमी, थट्टा से 580 किमी और मारा से 710 किमी की दूरी पर स्थित था और लगभग सात किलोमीटर प्रति घंटे की गति से चल रहा था.", "यह भी बताया गया है कि तूफान का केंद्र में वर्तमान में 200 किलोमीटर प्रति घंटे की रफ्तार से हवाएं चला रही हैं, जिसके कारण 35 से 40 फीट की लहरें उठ रही हैं.", "विभाग के अनुसार, समुद्र की सतह के तापमान सहित वर्तमान मौसम की स्थिति तूफान की तीव्रता को बनाए रखने में मदद कर रही है.", "सिंध के मुख्यमंत्री सैयद मुराद अली शाह ने सिंध के तटीय इलाकों का दौरा करने के बाद संवाददाता सम्मेलन को संबोधित करते हुए कहा कि तूफान के कारण कराची में आधे घंटे में 60 मिमी बारिश हो सकती है.", "उन्होंने कहा कि कराची में 70 से ज्यादा बेहद खतरनाक इमारतों से लोगों को निकालने की योजना है जबकि सजवाल ज़िले के तीन इलाकों से 60 हजार लोगों को निकालने की योजना है.", "कई दूसरे इलाकों में भी 100 किलोमीटर प्रतिघंटा की रफ़्तार से हवाएं चल सकती हैं, और इमारातों और दूसरी ज़रूरी सुविधाओं पर असर पड़ेगा. ", "मौसम विज्ञानी डॉ. सरदार सरफराज के अनुसार, बिपरजॉय 1999 के चक्रवात का एक एक्शन रिप्ले है.", "उन्होंने बीबीसी को बताया कि ये तूफ़ान उसी रास्ते से गुज़र रहा है जिस रास्ते से 1999 में आया था और इसकी रफ़्तार भी वैसी ही है. ", "1999 के तूफान को अपने इतिहास में सबसे खराब कहा जाता है. ", "संयुक्त राष्ट्र की रिपोर्ट के अनुसार, इसमें 189 लोग मारे गए, 150 लापता हुए और 138,000 घर तबाह हो गए थे.  ", "इस तूफान के कारण 256,000 हेक्टेयर कृषि भूमि नष्ट हो गई और पीड़ितों को लंबे समय तक अस्थायी राहत शिविरों में रहना पड़ा था.", "बिपरजोय का मतलब बंगाली भाषा में आपदा होता है. ये नाम बांग्लादेश द्वारा सुझाया गया था.", "दरअसल बिपरजोय संस्कृत भाषा के ", " शब्द से निकला है.", "1953 से मायामी नेशनल हरीकेन सेंटर और वर्ल्ड मेटीरियोलॉजिकल ऑर्गनाइज़ेशन (डब्लूएमओ) तूफ़ानों और उष्णकटिबंधीय चक्रवातों के नाम रखता रहा है.", "डब्लूएमओ जेनेवा स्थित संयुक्त राष्ट्र संघ की एजेंसी है.", "लेकिन उत्तरी हिंद महासागर में उठने वाले चक्रवातों का कोई नाम नहीं रखा गया था. वजह ये थी कि ऐसा करना काफ़ी विवादास्पद काम था.", "इसके पीछे कारण यह था कि जातीय विविधता वाले इस क्षेत्र में काफ़ी सावधान और निष्पक्ष रहने की ज़रूरत थी ताकि यह लोगों की भावनाओं को ठेस न पहुंचाए.", "साल 2004 में ये स्थिति तब बदल गई, जब डब्लूएमओ की अगुवाई वाला अंतरराष्ट्रीय पैनल भंग कर दिया गया और संबंधित देशों से अपने-अपने क्षेत्र में आने वाले चक्रवात का नाम ख़ुद रखने को कहा गया.", "इसके बाद भारत, पाकिस्तान, बांग्लादेश, मालदीव, म्यांमार, ओमान, श्रीलंका और थाईलैंड को मिलाकर कुल आठ देशों ने एक बैठक में हिस्सा लिया.", "इन देशों ने 64 नामों की एक सूची सौंपी. हर देश ने आने वाले चक्रवात के लिए आठ नाम सुझाए. यह सूची हर देश के वर्ण क्रम के अनुसार है.", "चक्रवात विशेषज्ञों का पैनल हर साल मिलता है और ज़रूरत पड़ने पर सूची फिर से भरी जाती है.", "तूफ़ान के असर से महाराष्ट्र और गुजरात के तटीय इलाकों में तेज़ हवाएं चल रही हैं.", "मुंबई में भी तूफ़ान का असर दिखने लगा है.", "समाचार एजेंसी एएनआई ने बीएमसी के हवाले से बताया है कि आज (सोमवार को) मुंबई के जुहू बीच पर छह लोग समुद्र में डूब गए थे.", "अधिकारियों ने बताया है कि इनमें से दो लोगों को बचाव दल ने बाहर निकाल लिया लेकिन चार लोग अब भी लापता हैं.", "वहीं मुंबई एयरपोर्ट पर एक रनवे को बंद करना पड़ा है. ", "विमानों की आवाजाही पर असर पड़ा है, कई विमान देरी से उड़ रहे हैं और कुछ रो रद्द करना पड़ा है.", "लोग सोशल मीडिया वेबासाइट पर इसे लेकर लगातार शिकायत कर रहे हैं. "]},
{"Heading": "मणिपुर हिंसाः कुकी समूहों का आरोप, '253 चर्च जलाए गए- प्रेस रिव्यू ", "URL": "https://www.bbc.com/hindi/articles/c9971yp2vppo", "Content": ["द टेलीग्राफ़ की एक ", "के मुताबिक़ मणिपुर में हिंसा के दौरान 253 चर्चों में आग लगा दी गई.", "इंडीजीनियस ट्राइबल लीडर्स फ़ोरम ने ये दावा राज्य की गवर्नर अनुसूइया उइके को पेश किए गए एक मेमोरेंडम में किया है.", "गवर्नर ने राजधानी इंफाल से क़रीब 60 किलोमीटर दूर चूराचांदपुर कस्बे का दौरा किया.", "चूराचांदपुर मणिपुर में तीन मई को शुरू हुई  हिंसा में सबसे प्रभावित इलाक़ों में से एक है.", "मणिपुर में हिंदू मैतेई और ईसाई कुकी समुदायों के बीच हो रही झड़पों में अब तक 100 से अधिक लोग मारे गए हैं और 53 हज़ार से अधिक को अपना घर छोड़ना पड़ा है.", "आईटीएलएफ़ ने दावा किया है कि सोमवार को भी चूराचांदपुर गांव में हुए हमले में एक व्यक्ति की मौत हुई है.", "द इंडियन एक्सप्रेस की ", "में भी पुलिस के हवाले से बताया गया है कि चूराचांदपुर में सोमवार को एक व्यक्ति की मौत हुई है. ", "आईटीएलएफ़ ने आरोप लगाए हैं कि आदिवासी इलाक़ों में अब भी हिंसा जारी है. ", "आईटीएलएफ़ का आरोप है कि घाटी में मैतेई आबादी के क़रीब के इलाक़ों में ‘हिंसा जारी है.’", "वहीं मैतेई समूहों का कहना है कि कुकी विद्रोही हिंसा को बढ़ावा दे रहे हैं. ", "इन समूहों का आरोप है कि ड्रग्स का धंधा करने वाले ‘आतंकवादी’ म्यांमार सीमा से मणिपुर में घुस रहे हैं और राज्य के मूलनिवासी लोगों को परेशान कर रहे हैं.", "वहीं कूकी संगठनों का आरोप है कि केंद्रीय गृह मंत्री अमित शाह के मणिपुर दौरे के दौरान जो मांगे उनके सामने रखी गईं थीं, उन्हें अभी तक पूरा नहीं किया गया है.", "आईटीएलएफ़ ने कहा, “हमने अपने गांवों और अपनी जान की रक्षा के लिए बेहतर सुरक्षा की मांग की थी लेकिन इसके बाद भी हमारे 55 गाँवों को जला दिया गया और 11 लोग मार दिए गए.”", "द इंडियन एक्स्प्रेस की एक ", "के मुताबिक़ केंद्रीय अल्पसंख्यक मंत्रालय ने केंद्र सरकार की सामाजिक-आर्थिक विकास योजना के तहत प्रस्तावित 58456 ‘यूनिट’ या छोटे ढांचागत प्रोजेक्ट रद्द कर दिए हैं. ", "सरकार को पता चला था कि साल 2008-9 में प्रस्तावित होने के बाद ये प्रोजेक्ट कभी शुरू ही नहीं हुए थे.", "मंत्रालय के एक  अधिकारी ने अख़बार से कहा है कि, “हमने राज्य सरकारों के साथ तालमेल करके ऐसा किया है. हमने ये पाया था कि ये पिछले एक दशक में प्रस्तावित होने के बाद इन यूनिटों में कुछ नहीं हुआ था. हमने राज्यों से कहा है कि क्या वो इन प्रोजेक्ट को पूरी तरह रद्द करना चाहते हैं. ”", "2008-9 के बाद से केंद्रीय अल्पसंख्यक मंत्रलाय ने प्रधानमंत्री जन-विकास कार्यक्रम (पीएमजेवीके) के तहत 11 लाख प्रोजेक्टों का मूल्यांकन किया है.", "पीएमजीवीके कार्यक्रम के तहत सामाजिक-आर्थिक विकास के लिए ढांचागत विकास किया जाता है.", "मंत्रालय के अधिकारियों का कहना है कि राज्यों के पास  विभिन्न अल्पसंख्यक कल्याण योजनाओं के तहत जारी 4000 करोड़ से अधिक का फंड पड़ा है जिसे ख़र्च नहीं किया गया है. ", " की एक रिपोर्ट के मुताबिक़ कर्नाटक हाई कोर्ट ने हाल ही में एक व्यक्ति को एक महिला के शव के साथ बलात्कार करने के आरोप से दोषमुक्त किया है.", "हाई कोर्ट ने कहा है कि आईपीसी के तहत किसी शव के साथ बलात्कार के अपराध का कोई प्रावधान नहीं है और इसलिए व्यक्ति पर रेप के आरोप में मुक़दमा नहीं चलाया जा सकता है.", "हाई कोर्ट ने ये भी कहा है कि केंद्र सरकार को भारतीय दंड संहिता में संशोधन कर मृत व्यक्ति के सम्मान का प्रावधान करना चाहिए. ", "25 जून 2015 को एक 21 वर्षीय महिला कंप्यूटर क्लास करने के बाद घर लौट रही थी. अभियुक्त रंगाराजू ने महिला पर हमला किया और उसकी हत्या कर दी. इसके बाद राजू ने महिला के शव के साथ बलात्कार किया था. ", "पुलिस के चार्जशीट दायर करने के बाद सत्र न्यायाधीश ने इस मामले में आईपीसी 302 के तहत हत्या और 376 के तहत बलात्कार के आरोप तय किए थे.", "सत्र न्यायाधीश ने माना था कि पुलिस ने इस बात के शक से परे सबूत दिए हैं कि अभियुक्त ने हत्या की और फिर बलात्कार किया.", "इस मामले में निचली अदालत ने अभियुक्त को हत्या के अपराध के लिए आजीवन कारावास और पचास हज़ार रुपये की सज़ा सुनाई थी.", "महिला के शव के साथ बलात्कार के अपराध के लिए दस अतिरिक्त वर्ष का कठोर कारावास और 25 हज़ार रुपये का जुर्माना लगाया था.", "अभियुक्त ने कर्नाटक हाई कोर्ट के समक्ष याचिका दायर  की थी.", "हाई कोर्ट ने अपने फ़ैसले में कहा है कि आईपीसी 375 और 377 के ध्यानपूर्वक अध्ययन के बाद ये स्पष्ट हो जाता है कि शव को मानव या व्यक्ति नहीं कहा जा सकता है. ऐसे में अभियुक्त पर आईपीसी की धारा 375 या 377 नहीं लगेगी.", "अदालत ने ये भी कहा कि आईपीसी 376 के तहत भी अपराध तय नहीं होगा. अदालत ने कहा कि शव के साथ बलात्कार नेक्रोफीलिया के सिवा कुछ नहीं है."]},
{"Heading": "भारत और नेपाल के बीच सीमा विवाद का  बांग्लादेश कनेक्शन ", "URL": "https://www.bbc.com/hindi/articles/c5197grrwz5o", "Content": ["बीबीसी नेपाली सेवा ", "पिछले दिनों भारत के दौरे पर गए नेपाल के प्रधानमंत्री पुष्प कमल दाहाल प्रचंड ने कहा कि उनका देश शुरू से ही बांग्लादेश तक जाने का सीधा रास्ता चाहता रहा है. ", "नेपाल लौट कर आने के बाद प्रचंड ने कहा कि उन्होंने नेपाली सीमा के विशेषज्ञों से कई विकल्पों पर चर्चा की है लेकिन अपनी तरफ़ से कोई ठोस प्रस्ताव नहीं रखा है. ", "नेपाली सीमा के विशेषज्ञ बुद्धिनारायण श्रेष्ठ ने कहा कि भारत और नेपाल के बीच कालापानी क्षेत्र को लेकर पिछले छह दशक से विवाद चल रहा है. ", "उन्होंने बीबीसी से कहा कि इस इलाक़े को अंतरराष्ट्रीय मानकों के हिसाब से लैंड स्वैप के जरिए विवाद सुलझाया जा सकता है.", "उनका कहना है कि भारत और नेपाल के बीच नक्शे को लेकर जो विवाद है, उसे अगर इस आधार पर सुलझाया जा सकता है तो लिपु नदी को सीमा की नदी माना जा सकता है.", "और उत्तर और पश्चिम में 310 वर्ग किलोमीटर की ज़मीन भारत के लिए छोड़ी जा सकती है.", "उनके मुताबिक़ नेपाल को भारत के पास मौजूद 310 वर्ग किलोमीटर ज़मीन लेनी चाहिए ताकि ये काकड़ाविट्टा के पूरब में पानीटंकी (जगह का नाम) के ज़रिये बांग्लादेश में बांग्लाबांध पर ज़ीरो पॉइंट तक छू सके.", "भारतीय विशेषज्ञों का कहना है कि यह एक गंभीर मुद्दा है और भारत मानता है कि वह ऐसा कोई फ़ैसला नहीं लेगा जिससे चीन के साथ उसके मौजूदा तनाव को देखते हुए कोई हित प्रभावित हो. ", "भारतीय सेना के रिटायर्ड मेजर जनरल एसबी अस्थाना कहते हैं, ’’ये इस मुद्दे को सुलझाने का सही वक़्त नहीं है क्योंकि हम कई और दूसरे मुद्दों से जूझ रहे हैं.'' ", "पिछले कुछ समय से एलएसी पर भारत और चीन की सेना आमने-सामने हैं.", "नेपाल के प्रधानमंत्री प्रचंड का मानना है कि भारत के साथ नेपाल का सीमा विवाद ज़मीन की अदला-बदली के ज़रिये सुलझाया जा सकता है. ", "लेकिन भारतीय सेना से जुड़े अफसरों का कहना है कि वे ये नहीं समझते कि इस तरह के किसी विकल्प पर इस समय बात हो रही है. ", "फिर भी उनके मुताबिक़ प्रचंड और नरेंद्र मोदी के बीच बातचीत में जताई गई प्रतिबद्धताओं के आधार पर दोनों देशों के बीच सीमा विवाद सुलझाने का कोई मैकेनिज्म काम करना शुरू कर देता है तो ये एक बड़ी उपलब्धि होगी. ", "भारत के प्रधानमंत्री नरेंद्र मोदी ने प्रचंड से मुलाक़ात के बाद कहा था कि ये मुलाक़ात भारत और नेपाल के बीच रिश्ते हिमालय की ऊंचाई तक ले जाएगी और दोनों देशों के बीच सीमा विवाद उनके लोगों की भावनाओं के आधार पर सुलझाया जाएगा. ", "प्रचंड ने नेपाल के पत्रकारों से बातचीत करते हुए कहा था कि भारत और नेपाल के बीच सीमा विवाद को सुलझाने के लिए दूसरे विकल्पों का इस्तेमाल किया जा सकता है. ", "नेपाल और भारत के बीच कालापानी क्षेत्र के मालिकाना हक़ को लेकर लंबे समय से विवाद चल रहा है. ", "नेपाल और भारत ( तब भारत पर ब्रिटेन का शासन था) के बीच 1816 को सुगौली समझौता हुआ था. इसके तहत महाकाली नदी को भारत और नेपाल के बीच की सीमा माना गया. दोनों के बीच इसके स्रोत को लेकर भी लंबे समय से विवाद रहा है. ", "नेपाली अधिकारियों का कहना है कि कालापानी क्षेत्र भारत की आज़ादी के बाद कई साल तक नेपाल के शासन में रहा. नक्शे की बात छोड़ दीजिये तो स्थानीय लोगों ने नेपाल सरकार को राजस्व दिया था. इसका सुबूत भी उनके पास है. ", "वे ये दावा करते रहे हैं कि भारत ने इलाक़ा कभी नहीं छोड़ा. जबकि भारतीय फौजों को यहां अस्थायी तौर पर ही रहने की इजाज़त थी. ", "2019 में  भारत ने कश्मीर का विशेष दर्जा हटाने के दौरान जो नया नक्शा जारी किया था, उसमें कालापानी को भारतीय क्षेत्र में दिखाया गया था. ", "इसके जवाब में नेपाल ने अपने राजनीतिक और प्रशासनिक नक्शे में कालापानी, लिपुलेख और लिम्पियाधुरा को अपना क्षेत्र दिखाया था.  ", "अस्थाना के मुताबिक़ यह इलाक़ा भारत के लिए सामरिक महत्व का है क्योंकि ये चीन से लगी सीमा पर मौजूद लिपुलेख पास और कैलाश मानसरोवर को जोड़ने वाली सड़क से जुड़ता है", "उन्होंने कहा, ’’भारत और नेपाल दोनों के अपने-अपने तर्क हैं. मेरा मानना है कि नेपाल की कुछ गंभीर चिंताएं हैं. और उसे इस पर गंभीरता से विचार करना चाहिए . भारत को भी काफ़ी कुछ सोचने की ज़रूरत है. क्योंकि एलएसी की दूसरी ओर चीन की सेना मौजूद हैं.’’", "नेपाल-भारत रिश्तों पर नज़र रखने वाले भारतीय सेना के एक और रिटायर्ड जनरल अशोक मेहता का मानना है कि इस सीमा विवाद को सुलझाने के लिए दोनों पक्षों ने बातचीत की जो प्रतिबद्धता जताई है वो काफ़ी सकारात्मक है. लेकिन संभावित सौदेबाजी आसान नहीं है. इसमें जटिलताएं हैं.'' ", "उन्होंने कहा,’’ नेपाली पक्ष ने विवादित ज़मीन को नक्शे में शामिल कर अपने संविधान को एकतरफ़ा बदल दिया. लेकिन ये ज़मीन भारत के पास है.’’", "‘’अब ये एक ‘न्यूट्रल’ लैंड से ज्यादा कश्मीर जैसी स्थिति वाली जगह हो गई है. इसलिए बात कहां से शुरू की जाए ये एक बड़ा सवाल है.’’ ", "मेहता ने कहा कि भारत ने कभी ये नहीं कहा है कि जो क्षेत्र उसके अधीन है, उस पर नेपाल का हक़ है. उन्होंने कहा कि उन्हें नहीं लगता कि भारत का ये रुख़ आगे बदलने वाला है. ", "2014 में सत्ता में आने के बाद जब भारत के प्रधानमंत्री नरेंद्र मोदी ने काठमांडू का पहली बार दौरा किया था तो कहा गया था तो विदेश सचिव स्तर की बातचीत में कालापानी और सुस्ता इलाके से जुड़े विवादों को हल करने की प्रतिबद्धता जताई गई थी. लेकिन इसके लिए जो मैकेनिज्म तय हुआ, उसकी एक भी बैठक नहीं हुई. ", "कुछ नेपाली अधिकारियों का कहना है कि नक्शे पर विवाद जारी है लेकिन बॉर्डर मैनेजमेंट की टेक्निकल मैकेनिज्म का काम बहुत धीमा चल रहा है. ", "एक साझा प्रेस कॉन्फ्रेंस में प्रचंड और नरेंद्र मोदी ने सीमा विवाद की थोड़ी चर्चा की थी. लेकिन भारत की ओर से जारी 24 बिंदुओं वाली प्रेस रिलीज में इसका कोई जिक्र नहीं था. ", "लेकिन नेपाल में लैंड ट्रांसफर को लेकर जो बहस चल रही है, उस पर भारत की ओर से कोई औपचारिक राय भी नहीं दी गई.  ", "अस्थाना ने कहा कि बांग्लादेश को जोड़ने वाला रास्ता सिलिगुड़ी कॉरिडोर के नजदीक है और ये भारत के लिए काफ़ी अहम है. इसलिए वो इस मुद्दे पर किसी भी परिस्थिति में समझौता नहीं करेगा. ", "इस कॉरिडोर को चिकन नेक भी कहा जाता है. ये इलाका सिर्फ़ 17 किलोमीटर चौड़ा है. यह पश्चिम बंगाल को पूर्वोत्तर के राज्यों से जोड़ता है. ये नेपाल, बांग्लादेश और भूटान की सीमा के नजदीक है. ये पूर्वोत्तर को भारत से जोड़ने वाला रास्ता है. इसलिए इसे पूर्वोत्तर की लाइफलाइन भी कहा जाता है", "इस इलाक़े का रेलवे नेटवर्क भारतीय सेना को भारत-चीन बॉर्डर के नज़दीक एलएसी तक जाने में मदद करता है. ", "जनरल अस्थाना कहते हैं, ’’इसमें कोई शक नहीं कि सिलीगुड़ी कॉरिडोर का भारत के लिए असाधारण महत्व है. लेकिन अगर चीन में बातचीत में शामिल हो तो भी भारत यहां समझौता नहीं करेगा.’’", "अस्थाना ने कहा ‘’पिछली बार जब चीन ने भारत के नज़दीक भारत, बांग्लादेश और चीन के ट्राइ पॉइंट पर यथास्थिति बदलने की कोशिश की थी तो भारतीय सेना भूटान में घुस आई थी. ‘’", "‘’हमने सिर्फ़ भारतीय क्षेत्र में ही चीनी सेना को नहीं रोका है. हम भूटानी इलाक़े में पहुंच गए. आप समझ सकते हैं कि भारत ने इस इलाक़े की भौगोलिक स्थिति को कितनी गंभीरता से लिया है.’’", "उन्होंने कहा कि इस कॉरिडोर पर किसी भी तरह का समझौता भारत को दो हिस्सों में बाँटने जैसा होगा. क्योंकि पूर्वोत्तर के साथ संपर्क का यही एक रास्ता भारत के पास है. ", "उन्होंने कहा कि भारत को नेपाल को बांग्लादेश तक गई अपनी ज़मीन से रास्ता देने में कोई दिक्क़त नहीं है. वो नेपाल को अपनी सड़कों के इस्तेमाल और ऊर्जा संबंधी कारोबार की सुविधाएँ दे सकता है.\"", "\"भारत और नेपाल के बीच जो संबंध हैं, उसमें बांग्लादेश तक पहुंच देने में कोई दिक्क़त नहीं रही है.’’ ", "1997 में नेपाल और बांग्लादेश के बीच काकड़ाविट्टा-फूलबाड़ी-बांग्लादेश ट्रांजिट रूट को लेकर एक समझौता हुआ था.", "इसके बाद से बांग्लादेश ने नेपाल को मोंगला और चटगांव बंदरगाह का इस्तेमाल करने देना शुरू कर दिया था.", "जनरल मेहता कहते हैं भारत में हर किसी को सिलीगुड़ी कॉरिडोर के सामरिक महत्व के बारे में पता है. ", "नेपाल में प्रधानमंत्री ने ये संदेश दिया है कि वो बॉर्डर मामले में दबाव में नहीं है. वो इस बात का संकेत दे रहे हैं कि देखिए हमने सीमा विवाद पर भारत से बातचीत शुरू कर दी है.’’", "‘’मैं समझता हूं कि बातचीत विदेश सचिव पर बातचीत शुरू हो सकती है. लोग ये सोचेंगे कि कम से कम लोग ये तो सोचेंगे कि विचार-विमर्श शुरू हुआ है. लेकिन जहां तक मुझे लगता है कि कोई भी बातचीत आसान नहीं होगी. "]},
{"Heading": "ट्विटर के संस्थापक जैक डोर्सी ने कहा, भारत सरकार ने दी थी धमकी, मोदी सरकार ने दिया जवाब ", "URL": "https://www.bbc.com/hindi/articles/c13vekn58r2o", "Content": ["जैक डोर्सी ने दावा किया कि उनसे भारत के कई ऐसे पत्रकारों के अकाउंट बंद करने के लिए कहा गया था जो सरकार के आलोचक थे.", "भारत सरकार ने जैक डोर्सी के इन आरोपों को खारिज किया है. मोदी सरकार में इलेक्ट्रॉनिक एवं टेक्नॉलजी मंत्री राजीव चंद्रशेखर ने एक बयान में कहा है कि भारत में ना ही ट्विटर के दफ़्तर पर छापा मारा गया था और ना ही किसी को जेल भेजा गया था.", "जैक डोर्सी के इन आरोपों के बाद भारत में लोग अभिव्यक्ति की स्वतंत्रता और सरकार के रवैये पर सवाल भी उठा रहे हैं.", "जैक डोर्सी ने ये दावा सोमवार को यूट्यूब चैनल ब्रेकिंग पॉइंट के साथ साक्षात्कार में किया है.", "जैक डोर्सी से ‘ताक़तवर लोगों’ की मांगों के संबंध में सवाल पूछा गया था. इस सवाल में भारत का नाम भी नहीं लिया गया था. ", "इसके जवाब में डोर्सी ने कहा कि किसान आंदोलन के दौरान भारत सरकार ने ट्विटर को बंद तक करने की धमकी दी थी.", "जैक डोर्सी से पूछा गया था, “दुनियाभर के ताक़तवर लोग आपके पास आते हैं और कई तरह की मांगें करते हैं, आप नैतिक सिद्धांतों वाले व्यक्ति हैं, इन हालात से आप कैसे निकलते हैं?”", "इस सवाल के जवाब में उन्होंने कहा, “मिसाल के तौर पर भारत एक ऐसा देश है, जहाँ से किसान आंदोलन के दौरान हमारे पास बहुत सी मांगें आ रहीं थीं. कुछ ख़ास पत्रकार सरकार के आलोचक थे, उनके बारे में.  एक तरह से हमसे कहा गया कि हम भारत में ट्विटर को बंद कर देंगे, भारत हमारे लिए बड़ा बाज़ार है. आपके कर्मचारियों के घरों पर छापे मार देंगे, जो उन्होंने किया. हम आपके आफ़िस बंद कर देंगे, अगर आप हमारी बात नहीं मानेंगे. ये भारत में हो रहा था, जो लोकतांत्रिक देश है.”", "भारत सरकार ने जैक डोर्सी के आरोपों को ख़ारिज किया है. भारत के इलेक्ट्रॉनिक एवं तकनीक राज्य मंत्री राजीव चंद्रशेखर ने ट्विटर पर जारी एक बयान में कहा है कि ये ट्विटर के इतिहास के एक संदिग्ध दौर को साफ़ करने का प्रयास है.", "उन्होंने कहा कि जैक डोर्सी के नेतृत्व में ट्विटर और उनकी टीम लगातार भारतीय नियमों का उल्लंघन कर रही थी. तथ्य ये है कि साल 2020 से 2022 के बीच उन्होंने लगातार भारत के क़ानूनों का पालन नहीं किया. ट्विटर ने अंततः जून 2022 में क़ानूनों का पालन किया.", "उन्होंने कहा कि ना ही कोई जेल गया था और ना ही ट्विटर बंद हुआ था.", "केंद्रीय मंत्री ने कहा, “ट्विटर ने ऐसा व्यवहार किया जैसे भारत के क़ानून उस पर लागू ही नहीं होते हैं. भारत एक संप्रभु राष्ट्र है और उसे ये सुनिश्चित करने का अधिकार है कि भारत में काम कर रही सभी कंपनियां भारतीय क़ानूनों का पालन करें.”", "किसान आंदोलन के समय का हवाला देते हुए राजीव चंद्रशेखर ने कहा, “जनवरी 2021 के प्रदर्शनों के दौरान, बहुत सी भ्रामक जानकारियां थीं और यहां तक की जनसंहार तक की रिपोर्टें आ रहीं थीं जो बिल्कुल फ़र्ज़ी थीं. भारत सरकार प्लेटफॉर्म से ऐसी जानकारियां हटवाने के लिए बाध्य थी क्योंकि ऐसी फ़र्ज़ी ख़बरें हालात को और गंभीर बना सकती थीं.”", "राजीव चंद्रशेखर ने ट्विटर पर भेदभावपूर्ण रवैया अपनाने का आरोप लगाते हुए अमेरिका में हुए घटनाक्रम का हवाला दिया.", "उन्होंने कहा, “जैक के समय में ट्विटर का भेदभावपूर्ण रवैया इस स्तर का था कि उन्हें भारत में तो भ्रामक जानकारियां हटाने से दिक्कत थी लेकिन अमेरिका में नहीं थी.”", "केंद्रीय मंत्री ने कहा, भारत में किसी पर भी रेड नहीं डाली गई थी और ना ही किसी को जेल भेजा गया था. हमारा मक़सद सिर्फ़ भारतीय क़ानूनों का पालन सुनिश्चित कराना था.", " ", "इस साक्षात्कार में जैक डोर्सी ने ट्विटर के मौजूदा मालिक एलन मस्क के बारे में भी बात की. ", "उन्होंने एलन मस्क के कई क़दमों को ‘काफ़ी लापरवाह’ कहा.", "डोर्सी ने बताया कि उन्होंने मस्क से कई बार ट्विटर के बोर्ड में शामिल होने का आग्रह किया था. पिछले साल मस्क बोर्ड में शामिल हो गए और इसके बाद उन्होंने ट्विटर को ख़रीदने का प्रस्ताव रखा.", "मस्क के बारे में डोर्सी ने कहा, “एलन हमारे नंबर एक यूज़र थे. वो नंबर एक ग्राहक भी थे..वो हमारे प्लेटफॉर्म को गहराई से समझते थे. वो टेक्नॉलजिस्ट हैं और तकनीक का निर्माण करते हैं.”", "हालांकि मस्क ट्विटर की ख़रीद का प्रस्ताव देकर पीछे हट गए थे और ट्विटर को मुक़दमा करना पड़ा था. इसके बाद मस्क ने ट्विटर को ख़रीद लिया था.", "अप्रैल में जारी हुई ट्विटर की ट्रांसपेरेंसी ", "के मुताबिक भारत ट्विटर से कॉन्टेंट हटाने की मांग करने के मामले में दुनिया में सबसे आगे है.", "ट्विटर की ताज़ा रिपोर्ट के मुताबिक़ एक जनवरी 2022 से 30 जून 2022 के बीच ट्विटर को दुनियाभर की सरकारों ने कॉन्टेंट हटाने की मांग करते हुए 53000 क़ानूनी नोटिस भेजे.", "ट्विटर से नियमों का उल्लंघन करने के आरोप में 6,586,109 कॉन्टेट सामग्रियों पर कार्रवाई करने के लिए कहा गया, जिनमें से ट्विटर ने 5,096,272 अकाउंट पर कार्रवाई की जबकि 1,618,855 अकाउंट ट्विटर के नियमों के उल्लंघन के कारण निलंबित कर दिए गए. ट्विटर को 85 से अधिक देशों की सरकारों ने यूज़र डेटा हासिल करने की 16 हज़ार से अधिक मांगें भेजीं.", "ट्विटर के मुताबिक़ ये मांगे करने वाले शीर्ष देश हैं- भारत, अमेरिका, फ़्रांस, जापान और जर्मनी.", "जैक डोर्सी के इस साक्षात्कार के बाद सोशल मीडिया पर भी सवाल उठाये जा रहे हैं.", "यूथ कांग्रेस के नेता श्रीनिवास बीवी ने जैक का वीडियो शेयर करते हुए एक ट्वीट में कहा, “मदर ऑफ़ डेमोक्रेसी- अनफ़िल्टर्ड”", "पत्रकार राणा अय्यूब ने जैक डोर्सी के आरोपों को ‘घातक’ बताया है.", "वहीं सुप्रीम कोर्ट के वरिष्ठ अधिवक्ता प्रशांत भूषण ने जैक डोर्सी के बयान को ट्विटर पर साझा किया और लिखा, “भारत सरकार ने ट्विटर से किसान आंदोलन और सरकार के आलोचकों को ब्लैक आउट करने के लिए कहा.”", "कांग्रेसी नेता और कांग्रेस अध्यक्ष मल्लिकार्जुन खड़गे के कार्यालय से जुड़े गौरव पांधी ने एक ट्वीट में कहा, “ये इस बात का एक और स्पष्ट संदेश है कि मोदी और शाह अभिव्यक्ति की आज़ादी से कितना डरते हैं.”", "भारत में किसानों ने मोदी सरकार के किसानों से जुड़े तीन क़ानूनों के ख़िलाफ़ लंबा आंदोलन किया था और आख़िरकार सरकार को ये क़ानून वापस लेने पड़े थे.", "इस दौरान किसान दिल्ली को बाहरी राज्यों से जोड़ रही सीमाओं पर डटे रहे थे. ", "अगस्त 2020 में किसानों ने इन क़ानूनों के ख़िलाफ़ प्रदर्शन शुरू किए थे और नवंबर 2020 में दिल्ली की सीमाओं पर मोर्चे लगा दिए थे.", "फ़रवरी 2021 में ट्विटर भारत सरकार की मांग पर ट्विटर ने किसान आंदोलन से जुड़े कई अहम अकाउंट प्रतिबंधित कर दिए थे.", "उस समय इन अकाउंट पर रोक लगाए जाने के बारे में बताते हुए ट्विटर ने कहा था,  \"क़ानूनी बाध्यताओं की वजह से भारत में आपका अकाउंट फ़िलहाल के लिए रोक दिया गया है.\"", "इनमें किसान आंदोलन के अधिकारिक अकाउंट सहित कई प्रभावशाली अकाउंट शामिल थे.", "किसान आंदोलन के दौरान अकाउंट पर प्रतिबंध लगाने के दौरान ट्विटर और भारत सरकार के बीच टकराव की ख़बरें भी आईं थीं.", "भारत के तत्कालीन केंद्रीय मंत्री सूचना प्राद्योगिकी रविशंकर प्रसाद ने फ़रवरी 2021 में ट्विटर पर दोहरे मापदंड अपनाने का आरोप भी लगाया था.", "राज्यसभा में रविशंकर प्रसाद ने कहा था, \"कैपिटल हिल की घटना के बाद ट्विटर की ओर से की गई कार्रवाई का समर्थन करते हैं. आश्चर्य है कि लाल क़िले की हिंसा पर उनका स्टैंड अलग है.\"", "जून 2021 में रविशंकर प्रसाद का ट्विटर अकाउंट भी दो घंटो के लिए ब्लॉक हुआ था. इस पर प्रसाद ने कड़ी प्रतिक्रिया देते हुए कहा था, ''ऐसा लगता है कि ट्विटर की मनमानी और एकतरफ़ा हरकतों को लेकर मैंने जो बयान दिए, ख़ास तौर पर मेरे इंटरव्यू के क्लिप्स को टीवी चैनलों के साथ शेयर करने और उसके ज़ोरदार असर से, उन्हें तकलीफ़ हुई है.\"", "\"अब ये साफ हो गया है कि ट्विटर क्यों इंटरमीडयरी गाइडलाइंस का पालन करने से इनकार कर रहा है. क्योंकि अगर ट्विटर इसका पालन करता है तो वो एकतरफ़ा तरीक़े से किसी व्यक्ति को अपना अकाउंट एक्सेस करने से रोक नहीं पाएगा. ये बात उनके एजेंडे को सूट नहीं करती है.\" \"", "प्रसाद ने कहा था, ''ट्विटर की कार्रवाई से ये संकेत मिलता है कि वे अभिव्यक्ति की स्वतंत्रता के अगुआ नहीं हैं, जैसा कि वे दावा करते हैं. लेकिन उनकी दिलचस्पी केवल अपना एजेंडा चलाने में है... इसी धमकी के साथ कि अगर आपने उनकी बात नहीं मानी तो वे आपको एकतरफ़ा तरीके से अपने प्लेटफॉर्म से हटा देंगे.\"", "गणतंत्र दिवस के दिन दिल्ली की सीमाओं पर आंदोलन कर रहे किसान संगठनों ने 'ट्रैक्टर परेड' का आयोजन किया था, जिस दौरान राजधानी के अलग-अलग हिस्सों में हिंसक वारदातें देखने को मिलीं. लेकिन सबसे ज़्यादा चर्चा लाल क़िले पर हुई हिंसा की हो रही थी, जिसके बाद सरकार ने ट्विटर को लगभग 1100 अकाउंट को ब्लॉक करने का निर्देश दिया था.", "सरकार का दावा था कि इनमें से ज़्यादातर अकाउंट खालिस्तान समर्थकों के हैं या फिर कुछ ऐसे लोगों के भी हैं जो कई महीनों से चल रहे किसान आंदोलन या फिर 26 जनवरी को हुई हिंसा को लेकर दुष्प्रचार कर रहे हैं और ग़लत खबरें और सूचनाएं प्रसारित कर रहे थे.", "सरकार के निर्देश के बाद ट्विटर ने कुछ अकाउंट ब्लॉक तो कर दिए, मगर उसने बाद में इनमें से कई अकाउंट्स को फिर से बहाल कर दिया.", "तब ट्विटर की ओर से बयान जारी कर कहा गया था कि उसने मीडिया से जुड़े लोग, पत्रकार, सामाजिक कार्यकर्ताओं और राजनेताओं के अकाउंट्स पर कोई कार्रवाई नहीं की है.", "उस समय ट्विटर ने कहा था, \"हम अभिव्यक्ति की स्वतंत्रता की वकालत करते रहेंगे और हम भारतीय क़ानून के अनुसार इसका रास्ता भी निकाल रहे हैं.\"", "दिल्ली पुलिस की एक टीम 24 मई 2021 की  शाम \"टूलकिट मैनिपुलेशन मीडिया\" मामले की जाँच के सिलसिले में ट्विटर इंडिया के गुरुग्राम स्थित दफ़्तर पहुँची थी.", "इसी दिन दोपहर में ही दिल्ली पुलिस की स्पेशल सेल ने इस मामलें में ट्विटर इंडिया को एक नोटिस भेजा था.", "टूलकिट से जुड़ा मामला बीजेपी के राष्ट्रीय प्रवक्ता संबित पात्रा के आरोप से संबंधित था.संबित पात्रा ने कांग्रेस पर टूलकिट इस्तेमाल करके बीजेपी और देश की छवि ख़राब करने का आरोप लगाया था.", "18 मई को बीजेपी प्रवक्ता संबित पात्रा और बीजेपी के महासचिव बीएल संतोष ने चार-चार पेज के अलग-अलग दो डॉक्यूमेंट के स्क्रीनशॉट ट्वीट किए थे. इनमें से एक डॉक्यूमेंट कोविड-19 को लेकर था और दूसरा सेंट्रल विस्टा प्रोजेक्ट को लेकर.", "इन ट्वीट्स में दावा किया गया था कि ये कांग्रेस का टूलकिट है और कांग्रेस ने देश में कोरोना महामारी को लेकर मोदी सरकार को बदनाम करने के लिए ये टूलकिट तैयार किया है.", "इससे पहले किसान आंदोलन के दौरान भी कार्यकर्ताओं पर टूलकिट का इस्तेमाल करने और ट्विटर के ज़रिए भ्रामक जानकारियां फैलाने के आरोप लगाए गए थे.", "अमेरिकी पॉप सिंगर रिहाना ने किसान आंदोलन का समर्थन किया था. तब रिहाना के ट्वीट को भी तथाकथित टूलकिट का हिस्सा बताया गया था."]},
{"Heading": "", "URL": "https://www.bbc.com/hindi/live/india-65924573", "Content": []},
{"Heading": "मध्य प्रदेश: ग़ैर-मुस्लिम छात्राओं की हिजाब में तस्वीर से विवाद के बाद स्कूल में पहुँचा बुलडोज़र - प्रेस रिव्यू ", "URL": "https://www.bbc.com/hindi/articles/cw4vkrvxgj9o", "Content": ["हाल ही में मध्य प्रदेश के दमोह में गंगा जमुना सेकंड्री स्कूल को लेकर तब विवाद खड़ा हो गया था, जब उसने अपनी 10वीं कक्षा की ग़ैर-मुस्लिम छात्राओं की तस्वीर हिजाब में एक पोस्टर पर छापी थी. ", "इस घटना के सामने आने के बाद स्कूल की प्रिंसिपल अफ़शां शेख़, गणित के शिक्षक अनस अतहर और सुरक्षाकर्मी रुस्तम अली को छात्राओं को जबरन हिजाब पहनाने के आरोप में गिरफ़्तार किया गया है. ", "अंग्रेज़ी अख़बार ", " लिखता है कि मंगलवार को दमोह के नगर पालिका प्राधिकरण ने स्कूल परिसर में बन रही एक नई इमारत की पहली मंज़िल से कथित अतिक्रमण को हटा दिया. ", "कथित अतिक्रमण को हटाने आए प्रशासन के लोगों को स्थानीय लोगों और इस स्कूल के छात्रों के परिजनों के विरोध का भी सामना करना पड़ा. ", "इस महीने इस स्कूल की मान्यता को भी रद्द कर दिया गया था. एक छात्रा की परिजन मुबारिका बेगम ने कहा, “वो इनके भविष्य के साथ खेल रहे हैं. हमारे बच्चे यहां पर 12 सालों से पढ़ रहे हैं.”", "इस स्कूल की प्रिंसिपल अफ़शां शेख़ की बेटी भी उसी पोस्टर में थीं और उनके दो बच्चे इसी स्कूल में आठवीं और 11वीं क्लास में पढ़ते हैं. ", "अफ़शा के पति शेख़ इक़बाल ने दमोह में कोर्ट के बाहर रोते हुए अख़बार से कहा, “पॉलिटिक्स ने मेरा परिवार बर्बाद कर दिया.”", "अफ़शां इस समय न्यायिक हिरासत में हैं और उनके पति इक़बाल उन्हें ज़मानत दिलाने की कोशिशों में लगे हुए हैं. ", "साल 2010 में गंगा जमुना वेलफ़ेयर सोसाइटी के तहत इस स्कूल को स्थापित किया गया था जो फ़ुटेरा वॉर्ड में इकलौता इंग्लिश मीडियम स्कूल है और इसके अधिकतर छात्र मज़दूर वर्ग के परिवारों से आते हैं. ", "रविवार को चीफ़ म्युनिसिपल ऑफ़िसर (सीएमओ) ने स्कूल प्राधिकरण को अवैध निर्माण का नोटिस देते हुए तीन दिन के अंदर संबंधित दस्तावेज़ पेश करने के लिए कहा था. इसके बाद मंगलवार को प्रशासन की टीम बुलडोज़र लेकर स्कूल पहुंची थी. ", "सीएमओ बीएल सिंह ने अख़बार से कहा कि ‘मुख्य इमारत के बगल में बन रही नई इमारत की पहली मंज़िल से हम अवैध निर्माण हटा रहे हैं. स्थानीय लोगों को लग रहा था कि हम स्कूल ढहाने आए हैं. उन्होंने हमारा विरोध किया तो हम पुलिस बल के साथ वापस आ गए.’", "स्कूल की मान्यता रद्द होने के बाद छात्रों के भविष्य पर संकट खड़ा हो गया है. 15 जून से छात्रों के नए बैच की पढ़ाई शुरू होने जा रही थी. ", "बैरिकेड के सामने खड़ी 10 साल की अलफ़िया ने अख़बार से रोते हुए कहा, “हम यहीं पढ़ेंगे, हम यहीं पढ़ेंगे.” ", "महाराष्ट्र की राजनीति में एक विज्ञापन से विवाद पैदा हो गया है. अंग्रेज़ी अख़बार ", " अपनी एक ख़ास रिपोर्ट में लिखता है कि इस विवाद के सामने आने के बाद मंगलवार को मुख्यमंत्री एकनाथ शिंदे और उप-मुख्यमंत्री देवेंद्र फडणवीस ने अपना कोल्हापुर दौरा रद्द कर दिया. ", "दरअसल, ये विवाद हाल ही में कई अख़बारों में प्रकाशित विज्ञापन के बाद शुरू हुआ, जिसमें शिंदे गुट की शिवसेना का दावा था कि अधिकतर लोग फडणवीस की जगह एकनाथ शिंदे को अगला मुख्यमंत्री देखना चाहते हैं. ", "इस विज्ञापन के बाद शिवसेना (शिंदे गुट) और बीजेपी के गठबंधन में दरार को लेकर भी कयास लगाए जा रहे हैं. वहीं विपक्षी गठबंधन महाविकास अघाड़ी ने इस विज्ञापन को हास्यास्पद बताया है. ", "शिंदे गुट के प्रवक्ता दीपक केसरकर ने गठबंधन में किसी भी तरह के मतभेद की बात को ख़ारिज किया है. ", "उन्होंने कहा कि बीजेपी और शिवसेना के बीच कोई मतभेद नहीं है और फडणवीस ने स्वास्थ्य कारणों से अपना दौरा रद्द किया था.", "इसके साथ ही केसरकर ने विज्ञापन को लेकर कहा कि अगर विज्ञापन देने में कोई ग़लती हुई है तो उसे ठीक किया जा सकता है. ", "अख़बारों में फ़ुल पेज पर छपे इस विज्ञापन में शीर्षक था, “भारत के लिए मोदी, महाराष्ट्र के लिए शिंदे.” इसमें पीएम नरेंद्र मोदी के साथ सीएम एकनाथ शिंदे की तस्वीर लगी हुई थी. ", "इस विज्ञापन में एक सर्वे के हवाले से दावा किया गया था कि 26.1 फ़ीसदी लोग शिंदे को और 23.2 फ़ीसदी लोग देवेंद्र फडणवीस को अगले मुख्यमंत्री के रूप में देखते हैं.  ", "मध्य प्रदेश में सरकारी इमारत सतपुड़ा भवन में आग लगने पर राजनीति तेज़ हो गई है. ", "अंग्रेज़ी अख़बार ", " की एक रिपोर्ट के मुताबिक़, इस इमारत में स्वास्थ्य, परिवहन और जनजाति जैसे मंत्रालयों के दफ़्तर थे जिसको लेकर बीजेपी और विपक्षी कांग्रेस आमने-सामने आ गई हैं. ", "कांग्रेस ने कथित भ्रष्टाचार का आरोप लगाते हुए आग लगने की घटना को साज़िश बताया है और कहा है कि इस आग में 12,000 सरकारी फ़ाइलें जलकर राख़ हो गई हैं. ", "वहीं बीजेपी ने इन आरोपों को ख़ारिज करते हुए कहा है कि इस घटना में उच्च स्तर की जांच के आदेश दे दिए गए हैं.", "अख़बार सरकारी अधिकारियों के हवाले से लिखता है कि 12,000 फ़ाइलों में कोरोना काल के समय के ख़र्चों में अनियमितता की जांच जैसे मामलों की फ़ाइलें भी थीं. इसके अलावा विभिन्न एजेंसियों को फ़ंडिंग की फ़ाइलें भी इनमें थीं. ", "नाम सार्वजनिक न करने की शर्त पर एक सरकारी अधिकारी ने अख़बार को बताया कि स्वास्थ्य विभाग के ख़िलाफ़ 62 शिकायतों से जुड़ी फ़ाइलें भी राख़ हुई फ़ाइलों में थीं.", "मुस्लिम दुकानदारों को शहर से बाहर निकालने के आरोपों के बाद उत्तराखंड के उत्तरकाशी ज़िले में कथित ‘लव जिहाद’ के ख़िलाफ़ महापंचायत आयोजित करने को लेकर हिंदुत्ववादी संगठन अड़े हुए हैं. ", "अंग्रेज़ी अख़बार ", " सूत्रों के हवाले से लिखता है कि ज़िलाधिकारी अभिषेक रुहेला और एसपी अर्पण यदुवंशी ने आयोजकों से महापंचायत आयोजित न करने की अपील की थी जिसको उन्होंने नहीं माना है. ", "इसके बाद स्थानीय रिपोर्टरों ने यदुवंशी के हवाले से बताया कि प्रशासन ने महापंचायत की अनुमति नहीं दी है और वो धारा 144 लागू करने पर विचार कर रहा है. ", "एक हिंदुत्ववादी व्यापारी संगठन पुरोला व्यापार मंडल के प्रमुख बृजमोहन चौहान ने अख़बार से कहा कि महंपचायत अपने समय पर होकर रहेगी और ये महापंचायत हमने नहीं बल्कि आम लोगों ने बुलाई है. ", "उत्तरकाशी में 15 जून को ये महापंचायत होनी है."]},
{"Heading": "स्मिता पाटिल की 31 साल की उम्र में कैसे हुई थी मौत ", "URL": "https://www.bbc.com/hindi/articles/c6pv54g64q1o", "Content": ["बीबीसी संवाददाता ", "जब 2015 में स्मिता पाटिल के 88 वर्षीय पिता शिवाजीराव गिरिधर पाटिल राष्ट्रपति भवन के दरबार हॉल में भारत का तीसरा सबसे बड़ा नागरिक सम्मान पद्म भूषण लेने आए तो उनकी आँखें नम हो गईं थीं. ", "ये पाटिल परिवार के लिए एक बड़ा दिन था. 28 साल पहले उनकी बेटी स्मिता पाटिल को भी इसी तरह राष्ट्रपति भवन में भारत के चौथे सबसे बड़े नागरिक सम्मान पद्मश्री से सम्मानित किया गया था. ", "शिवाजी राव एक स्वतंत्रता सेनानी थे तो 15 साल की उम्र में जेल चले गए थे. ", "आज़ादी के बाद वो प्रजा सोशलिस्ट पार्टी के सदस्य बन गए थे. सन 1964 में वो कांग्रेस पार्टी के सदस्य बन गए थे. ", "उन्हें महाराष्ट्र का बिजली और सिंचाई मंत्री बनाया गया था. उनकी पत्नी विद्याताई पाटिल महाराष्ट्र की जानीमानी समाज सेविका थीं.", "स्मिता पाटिल का जन्म 17 अक्तूबर, 1955 को हुआ था. वो मराठी माध्यम के स्कूलों मे पढ़ी थीं. अपनी पढ़ाई पूरी करने के बाद वो बंबई दूरदर्शन पर मराठी में समाचार पढ़ने लगी थीं. ", "इसकी भी एक कहानी है. मैथिली राव स्मिता पाटिल की जीवनी ‘स्मिता पाटिल अ ब्रीफ़ इनकैनडिसेंस’ में लिखती हैं, ‘स्मिता की एक दोस्त ज्योत्सना किरपेकर बंबई दूरदर्शन पर समाचार पढ़ा करती थीं. उनके पति दीपक किरपेकर एक फ़ोटोग्राफ़र थे. वो अक्सर स्मिता की तस्वीरें खींचा करते थे. ", "एक बार वो उनकी तस्वीरें लेकर ज्योत्स्ना से मिलने दूरदर्शन केंद्र गए. गेट में घुसने से पहले वो उन तस्वीरों  को ज़मीन पर रखकर व्यवस्थित कर रहे थे. ", "तभी वहाँ से बंबई दूरदर्शन के निदेशक पी वी कृष्मामूर्ति गुज़रे. उन तस्वीरों को देख कर उन्होंने पूछा कि ये किसकी तस्वीरें हैं? जब दीपक ने उन्हें स्मिता के बारे में बताया तो उन्होंने कहा कि वो उनसे मिलना चाहते हैं.’", "मैथिली राव आगे लिखती हैं, ''जब दीपक ने स्मिता को इस बारे में बताया तो वो दूरदर्शन जाने के लिए तैयार नहीं हुईं. दीपक के बहुत मनाने पर वो उनके स्कूटर के पीछे बैठकर दूरदर्शन गईं. वहाँ ऑडिशन में जब उनसे अपनी पसंद की कोई चीज़ सुनाने के लिए कहा गया तो उन्होंने बाँग्लादेश का राष्ट्र गान ‘आमार शोनार बाँगला’ सुनाया'' ", "''उन्हें चुन लिया गया और वो बंबई दूरदर्शन पर मराठी में समाचार पढ़ने लगीं. उस ज़माने में ब्लैक एंड वाइट टेलिविजन हुआ करता था. ''", "''स्मिता की बड़ी बिंदी, लंबी गर्दन और बैठी हुई आवाज़ ने सबका ध्यान अपनी ओर आकृष्ट किया. उस  दिनों स्मिता के पास हैंडलूम साड़ियों का बेहतरीन संग्रह हुआ करता था.'' ", "''दिलचस्प बात ये थी कि वो समाचार पढ़ने से कुछ मिनटों पहले अपनी जींस पर ही साड़ी बाँध लेती थीं.’ बहुत से लोग जो मराठी बोलना नहीं जानते थे, शाम को दूरदर्शन का मराठी का समाचार सुना करते थे ताकि वो शब्दों का सही उच्चारण करना सीख सकें.''", "''श्याम बेनेगल ने पहली बार स्मिता को टेलिविजन पर ही देखा था और उनके मन में उन्हें अपनी फ़िल्म में लेने की बात आई थी.'' ", "''मनोज कुमार और देवानंद भी उन्हें अपनी फ़िल्म में लेना चाहते थे. देवानंद ने बाद में उन्हें अपनी फ़िल्म ‘आनंद और आनंद’ में लिया भी. विनोद खन्ना स्मिता पाटिल से इतने प्रभावित थे कि बंबई में कहीं भी हों वो उनका समाचार सुनने के लिए नियम से अपने घर पहुँच जाते थे.''", "स्मिता पाटिल ने अपने  फ़िल्मी करियर की शुरुआत अरुण कोपकर की एक डिप्लोमा फ़िल्म से की थी. उन दिनों श्याम बेनेगल अपनी फ़िल्म ‘निशांत’ के लिए एक नए चेहरे की तलाश में थे. ", "उनके साउंड रिकॉर्डिस्ट हितेंदर घोष ने उसने स्मिता पाटिल की सिफ़ारिश की.  ", "बेनेगल ने स्मिता का ऑडिशन लिया. उन्हें चुन लिया गया लेकिन बेनेगल ने उन्हें सबसे पहले अपनी फ़िल्म ‘चरणदास चोर’ में ‘प्रिंसेस’ का रोल दिया. ", "छत्तीसगढ़ मे ‘चरणदास चोर’ की शूटिंग के दौरान बेनेगल को स्मिता की असली प्रतिभा का पता चला. उन्होंने उन्हें ‘निशांत’ में रोल देने का फ़ैसला किया. ", "स्मिता के अभिनय की ख़ासियत थी किसी भी रोल में अपने आपको पूरी तरह से ढ़ाल लेना. राजकोट के पास ‘मंथन’ की शूटिंग के दौरान वो गाँव की औरतों के साथ उन्हीं के कपड़े पहने बैठी हुई थीं. ", "तभी वहाँ कालेज के कुछ छात्र फ़िल्म की शूटिंग देखने आए. उन्होंने पूछा कि फ़िल्म की हीरोइन कहाँ है ? ", "जब किसी ने गांव की महिलाओं के पास बैठी हुई स्मिता पाटिल की तरफ़ इशारा किया तो उन्हें अपनी आँखों पर विश्वास नहीं हुआ कि किसी फ़िल्म की हीरोइन इतनी सहजता से गाँव वालों के साथ कैसे बैठ सकती है.", "स्मिता पाटिल ने भूमिका, मंथन, अर्थ, मंडी, गमन और निशांत जैसी कई समानाँतर फ़िल्में तो की हीं, बड़े बजट की फ़ार्मूला फ़िल्मों जैसे ‘शक्ति’और ‘नमकहलाल’ में भी उन्होंने अपना हाथ आज़माया. ", "मंथन फ़िल्म में उन्होंने गाँव की एक महिला की भूमिका निभाई जो पहले तो मिल्क कोऑपरेटिव  का विरोध करती है लेकिन फिर उसका हिस्सा हो जाती है. ", "‘भूमिका’ फ़िल्म में उन्होंने बाग़ी मराठी अभिनेत्री हंसा वाडकर का रोल निभाया जिसके लिए उन्हें सर्वश्रेष्ठ अभिनेत्री का राष्ट्रीय पुरस्कार मिला. ", "केतन मेहता की  मराठी फ़िल्म ‘भवनी भवाई’ में उन्होंने मुखर जनजातीय महिला की भूमिका निभाई. जब्बार पटेल की मराठी फ़िल्म ‘अंबरथा’ में जिसे बाद में ‘सुबह’ नाम से हिंदी में भी बनाया गया स्मिता ने एक ऐसी महिला का रोल किया जो अपने पति के दूसरी स्त्री के साथ संबंधों का पता चलने पर उसका घर छोड़ देती है. ", "उस समय में हिंदी फ़िल्मों में हीरो का बोलबाला था, स्मिता ने पूरी फ़िल्म अपने कंधे पर उठा कर दिखाई. ", "स्मिता की दोस्त और जानीमानी पत्रकार कुमकुम चड्ढा अपनी किताब ‘द मैरीगोल्ड स्टोरी’ में लिखती हैं, ''स्मिता शुरू से ही छोटे बजट की समानांतर फ़िल्में करती थीं. ", "''लेकिन जब छोटे बजट वाले निर्देशकों ने बड़े नामों के पीछे दौड़ना शुरू कर दिया तो स्मिता ने भी बड़े बजट के फ़िल्मों की तरफ़ अपना रुख़ किया. उन्होंने मन ही मन अपने से वादा किया कि अगर वो बड़े नाम चाहते हैं तो मैं भी बड़ा नाम बनकर दिखाऊंगी.''", "जब उन्होंने ‘नमकहलाल’ फ़िल्म में बारिश में भीगते हुए सेक्सी डाXस शूट किया तो  शॉट के बाद वो रो पड़ीं. इसलिए नहीं कि वो डांस एक कमर्शियल फ़िल्म का हिस्सा था बल्कि इसलिए कि वो एक अभिनेत्री के रूप में अब तक दुनिया को जो दिखाती आईं थीं वो उसके ठीक विपरीत था.’", "स्मिता पाटिल ने मृणाल सेन की फ़िल्म ‘अकालेर सॉन्धाने ने’ में एक हिंदी अभिनेत्री का रोल किया. केतन मेहता की गुजराती फ़िल्म ‘भवनी भवई’ मे भी उनके रोल की तारीफ़ हुई. ", "कुमकुम चड्ढ़ा लिखती हैं, \"’जेत रे जेत’ फ़िल्म की शूटिंग के दौरान स्मिता पाटिल की वास्तविक सिनेमा के प्रति प्रतिबद्धता का एक नमूना देखने को मिला. फ़िल्म में काम करने वाले सभी लोग पुणे के पास रायगढ़ ज़िले की एक जगह ठाकरवाड़ी में रुके हुए थे. ", "स्मिता वहाँ रुक कर न सिर्फ़ गांव की महिलाओं के साथ सोईं और खाना खाया बल्कि पास के पहाड़ी तालाब मे जा कर स्थानीय स्त्रियों के साथ स्नान भी किया.\" ", "\"जब उन्होंने  एक मलयालम फ़िल्म चिदंबरम में एक तमिल महिला की भूमिका निभाई तो उस फ़िल्म के निर्देशक जी अरविंदन ने उनसे अनुरोध किया कि वो  इस फ़िल्म के लिए रिहर्सल न कर सीधे शॉट दें. तमिल न जानते हुए भी उन्होंने निर्देशक के इस अनुरोध को मान लिया.\"", "अपने 12 साल के फ़िल्मी करियर में स्मिता ने वो सब हासिल किया जो चोटी के अभिनेता अपने पूरे फ़िल्मी जीवन मे हासिल नहीं कर पाते.", "पाटिल और शबाना आज़मी ने एक साथ कई फ़िल्मों में काम किया जिसमें महेश भट्ट की ‘अर्थ’ और श्याम बेनेगल की ‘मंडी’ शामिल है. ", "शबाना ने स्मिता के प्रति कभी गर्मजोशी का भाव नहीं दिखाया हालांकि स्मिता के माता-पिता और बहनों से उनकी बहुत नज़दीकी थी. ", "शबाना ने एक जगह स्वीकार किया कि स्मिता का अभिनय उन्हें परेशान कर देता था लेकिन करीब न होते हुए भी दोनों के अंदर एक दूसरे के प्रति सम्मान का भाव था. ", "स्मिता की असमय मृत्यु से शबाना को बहुत धक्का पहुंचा था. ", "तब उन्होंने सार्वजनिक रूप से स्वीकार किया था कि सिर्फ़ स्मिता में ही उनसे यानि शबाना से अपना सर्वश्रेष्ठ निकलवा पाने की क्षमता थी. ", "मैथिली राव लिखती हैं, \"शबाना ने स्वीकार किया था कि उन्हें ‘मंडी’ के सेट पर स्मिता के थोड़ा नज़दीक आने का मौका मिला था. दोनों को अपने होटल से शूटिंग स्थल पर पहुंतने के लिए एक एक कार दी गई थी. ये जगह उनके होटल से दो घंटे की दूरी पर थी. लेकिन एक दिन के बाद दोनों ने अपनी कार छोड़ यूनिट के दूसरे सदस्यों के साथ बस पर लोकेशन पर जाना शुरू किया. ''", "''रास्ते में सभी लोग हँसते गाते और अंताक्षरी खेलते हुए जाते थे. वहीं शबाना को पता चला कि चुपचाप रहने वाली स्मिता पाटिल असल में ‘टॉमबॉय’ हैं. वो मर्दों के साथ वॉलीबॉल खेलती थीं जो शबाना के बस की बात नहीं थी.\"", "अर्थ’ फ़िल्म में महेश भट्ट ने स्मिता पाटिल और शबाना आज़मी दोनों को साइन कर एक तरह का ‘कास्टिंग कू’किया था. महेश भट्ट् की शुरुआती फ़िल्में आत्मकथात्मक होती थीं. ", "‘अर्थ’ में उन्होंने  अपनी शादी टूटने की कहानी और मानसिक रूप से अस्थिर परवीन बाबी के साथ अपने संबंधों को दिखाने की कोशिश की थी. ", "मैथिली राव लिखती हैं, \"अगर आपमें अपने अभिनय के प्रति आत्मविश्वास हो तभी आप ‘दूसरी औरत’ और घर तोड़ने वाले की भूमिका निभाने के लिए तैयार हो सकती हैं, ये जानते हुए भी कि शबाना के रोल को लेखक का समर्थन मिला हुआ है और एक महिला के साथ जिसके साथ ज़्यादती हुई है सारे देश की महिलाएं अपनेआप को जोड़ कर देखेंगी और स्मिता के साथ बहुत कम लोगों की सहानुभूति होगी.\"", "महेश भट्ट को भारत की इन बेहतरीन अभिनेत्रियों की प्रतिस्पर्धा के बारे में पता था और वो अंदर ही अंदर अपने तरीके से इन दोनों से एक दूसरे से बेहतर अभिनय करने के लिए प्रोत्साहित कर रहे थे. शबाना को ‘अर्थ’ में निभाई अपनी भूमिका के लिए राष्ट्रीय पुरस्कार मिला लेकिन महेश भट्ट ने स्वीकार किया कि ‘अगर आप फ़िल्म से स्मिता को हटा दें तो फ़िल्म में कुछ बचता ही नहीं. मुझे इस फ़िल्म में इन दोनों महिलाओं के अभिनय पर गर्व है.’", "स्मिता पाटिल को अपने सह भिनेता राज बब्बर से प्यार हो गया. वो शादीशुदा थे और दो बच्चों के बाप थे. स्मिता पर राज और नादिरा बब्बर का घर तोड़ने का आरोप लगा. ", "अंग्रेज़ी पत्रिका ‘फ़ेमिना’ की संपादक विमला पाटील ने स्मिता को खुला पत्र लिख कर राज बब्बर से अपने संबंधों को ख़त्म करने के लिए कहा. यहाँ तक कि स्मिता को बहुत चाहने वाली उनकी माँ विद्या भी बब्बर के साथ उनके संबंधों के ख़िलाफ़ थीं लेकिन स्मिता ने उनकी भी एक न सुनी. ", "दोनों ने कलकत्ता (अब कोलकाता) के एक मंदिर में विवाह कर लिया और इस शादी को उनके बेटे प्रतीक के पैदा होने तक बाहरी दुनिया से गुप्त रखा. उनके दोस्तों ने सवाल किया कि बुद्धिजीवी स्मिता पाटिल ने पहले से शादीशुदा राज बब्बर से संबंध बनाने के बारे में कैसे सोचा ?", " कुमकुम चड्ढ़ा लिखती हैं,  ‘मैंने भी एक बार झिझकते हुए ये सवाल स्मिता पाटिल से पूछा था. उनका कहना था मैं बब्बर की संवेदनशीलता के कारण उनकी तरफ़ आकृष्ट हुई थी. ये एक ऐसा गुण हैं फ़िल्मी लोगों में तो बिल्कुल नहीं पाया जाता है.’", "28 नवंबर, 1986 को उनके बेटे प्रतीक का जन्म हुआ. उसके बाद वो घर आ गईं. उनको बुख़ार रहने लगा और उनकी तबियत बिगड़ती चली गई. वो दोबारा अस्पताल जाने के लिए तैयार नहीं थीं. उस समय राज बब्बर एक चैरिटी शो ‘होप 86’ करने में व्यस्त थे. आख़िरकार दो व्यक्तियों ने जिसमें उनके पति भी शामिल थे उनको सीढ़ियों से ज़बरदस्ती उतारकर जसलोक अस्पताल में भर्ती कराया. लेकिन तब तक देर हो चुकी थी. ", "उनकी बहन का मानना था कि बेटे को जन्म देने के बाद उनका स्वास्थ्य गिरता  चला गया. उनको वायरल इंफ़ेक्शन हो गया. कुछ ने कहा वो मेनेंजाइटिस की चपेट में आ गईं. एक एक कर उनके सभी अंगों ने काम करना बंद कर दिया और 13 दिसंबर, 1986 को स्मिता पाटिल ने दम तोड़ दिया. उस समय उनकी उम्र थी मात्र 31 वर्ष.", "स्मिता पाटिल एक संवेदनशील, भावुक और दयालु महिला थीं. उनकी बहन उनके लिए ‘आज़ाद पक्षी’ शब्द का इस्तेमाल करती थीं. उनको गाड़ी चलाने का बहुत शौक था. वो अक्सर अपने ड्राइवर को पीछे बैठा कर स्टेरिंग सँभाल लेती थीं. ", "अनीता बताती हैं, \"वो गाड़ी तेज़ चलाती थीं. एक बार उन्हें सेना की गाड़ी ‘जोंगा’ चलाने का शौक चर्राया. उनके एक दोस्त दिलशाद ने किस तरह एक जोंगा का इंतेज़ाम किया.  वो दोनों दिल्ली से बंबई उस जोंगा को चला कर लाए. ", "''स्मिता ने मुझसे वादा ले लिया कि वो जब तक बंबई नहीं पहुंच जाती इस बारे में उनकी माँ को नहीं बताएंगी. जब तक वो बंबई नहीं पहुंची मैं बहुत घबराई रही. उनको मोटर साइकिल चलाने का भी बहुत शौक था.\"", "स्मिता को दूसरों की मदद करने का भी शौक था. ", "अनीता एक किस्सा बताती हैं, \"एक बार वो स्टूडियो जा रही थीं. तभी एक अजनबी ने उसने आकर कहा कि वो बहुत मुसीबत में है. आप मेरी मदद कीजिए.''", "'' स्मिता ने उसके पर्स में जितने पैसे थे निकाल कर उस शख़्स को दे दिए जब कि वो उस शख़्स को जानती तक नहीं थीं. जब थोड़ी देर बाद वो अपनी कार में पेट्रोल भरवाने गईं तो उनके पर्स में एक रुपया भी नहीं था.''", "''उनको पेट्रोल के लिए अपने ड्राइवर से पैसे उधार लेने पड़े. राष्ट्रीय पुरस्कार मिलने पर उन्हें जो धनराशि मिली थी उसे उन्होंने एक धर्मार्थ संस्था को दान कर दिया था.\"", "उनकी मृत्यु के बाद अमिताभ बच्चन ने ‘लहरें’ को एक इंटरव्यू दिया था जिसमें उन्होंने बताया था कि स्मिता के पास छठी इंद्री थी. अमिताभ बच्चन ने कहा था, ‘मैं बंगलौर में ‘कुली’ फ़िल्म की शूटिंग कर रहा था और वहाँ के वेस्ट एंड होटल में ठहरा हुआ था. स्मिता से मेरी सेट पर ही थोड़ी बहुत जानपहचान हुई थी. ", "एक रात करीब 1 बजे मेरे पास उनका फोन आया. ", "उन्होंने कहा, \"अमितजी मैं इस समय आपको डिस्टर्ब कर बहुत दुखी हूं.  मैं ये जानना चाहती थी कि आप ठीक तो हैं. मैंने कहा मैं बिल्कुल ठीक हूँ. तब स्मिता ने बताया कि उन्होंने मेरे बारे में एक बहुत बुरा सपना देखा है. अगले दिन ही मेरे साथ एक दुर्घटना हो गई जिसमें मैं मरते मरते बचा. मैं दो तीन महीने तक आईसीयू में रहा जहाँ वो मुझे अक्सर देखने आती थीं.\""]},
{"Heading": "बीजेपी क्या 2024 के लिए नए साथियों की तलाश में है?- प्रेस रिव्यू ", "URL": "https://www.bbc.com/hindi/articles/c3g19xn197xo", "Content": ["एक तरफ़ नौ साल सत्ता में रहने के बाद बीजेपी चुनावों के मद्देनज़र जोड़तोड़ में लगी है, तो सत्ता से बाहर रही कांग्रेस भी सभंल-संभल कर अपनी राजनीतिक बिसात बिछा रही है.", " में छपी एक रिपोर्ट के अनुसार, आंध्र प्रदेश की तेलुगु देशम पार्टी के प्रमुख एन. चंद्रबाबू नायडू की गृह मंत्री अमित शाह से मुलाक़ात के बाद अब ये कयास लगाए जा रहे हैं कि 2019 में एनडीए से अलग हो चुकी ये पार्टी एक बार फिर गठबंधन में शामिल हो सकती है.", "सूत्रों के हवाले से अख़बार लिखता है कि चंद्रबाबू नायडू मान रहे हैं कि आंध्र प्रदेश में पीएम मोदी की लोकप्रियता और पवन कल्याण के नेतृत्व वाली जन सेना पार्टी की मदद से वो एक बार फिर सत्ता में आ सकते हैं.", "लेकिन बीजेपी फ़िलहाल उनसे हाथ मिलाने के लिए तैयार नहीं हैं. ", "हिन्दू ने अपनी रिपोर्ट में लिखा है, केंद्र की बीजेपी सरकार और आंध्र की वाईएस जगन मोहन रेड्डी सरकार के बीच अच्छा तालमेल है. संसद में महत्वपूर्ण बिल पास कराने के मामले में वाईएसआर कांग्रेस, बीजेपी की भरोसेमंद साथी रही है. ", "ऐसे में बीजेपी सैद्धांतिक तौर पर टीडीपी के साथ हाथ मिलाने की संभावना तो तलाश रही है लेकिन अपने भरोसेमंद साथी को भी दरकिनार नहीं करना चाहती.", "हिन्दू ने लिखा है, बीजेपी के लिए तेलंगाना में संकट और बड़ा है क्योंकि एक तरफ़ यहां पार्टी नेताओं के बीच मतभेद देखने को मिल रहे हैं तो दूसरी तरफ़ यहां की सभी 119 सीटों पर अपने उम्मीदवार उतारना भी पार्टी के लिए बड़ी चुनौती है. ", "कर्नाटक में भी बीजेपी के लिए चुनौतियां कम नहीं. हाल में हुए विधानसभा चुनावों में यहां जनता दल सेक्युलर का प्रदर्शन अच्छा नहीं रहा. ये पार्टी अब बीजेपी के साथ मिलकर लोकसभा चुनाव में अपनी किस्मत आज़माना चाहती है.", "हिन्दू की रिपोर्ट के मुताबिक़ अगर इन दोनों का गठबंधन हुआ तो इससे प्रदेश में वोक्कालिगा समुदाय के वोट बीजेपी के पाले में आ सकते हैं और पार्टी प्रदेश में लिंगायत पार्टी के तौर पर बनी अपनी पहचान को थोड़ा और विस्तार दे सकती है.", "सूत्रों के हवाले से लेख में कहा गया है कि जनता दल हसन, मांड्या, बेंगलुरु (ग्रामीण) और चिकबल्लारपुर सीटें अपने लिए चाहती हैं जबकि बीजेपी इस पर अभी विचार कर रही है.", "बिहार में बीजेपी को उम्मीद है कि जदयू और राजद के साथ आने से नाराज़ नेता उनके खेमे में आ सकते हैं. बीजेपी का कहना है कि राष्ट्रीय स्तर पर भूमिका निभाने के लिए नीतीश कुमार को आगे करने की वजह से सीएम पद पर तेजस्वी यादव की दावेदारी मज़बूत होती जाएगी जिससे जदयू के कुछ नेता नाराज़ हो सकते हैं.", "स में एक लेख में लिज़ मैथ्यू लिखती हैं कि बीते वक्त में टीडीपी, उद्धव सेना, शिरोमणि अकाली दल और जदयू जैसी पार्टियों ने एनडीए से विदा ली है जिसके बाद ये चर्चा गर्म है कि बीजेपी किसी क्षेत्रीय पार्टी के साथ गठबंधन नहीं चाहती.", " में ही छपी एक अन्य ख़बर के अनुसार तेलंगना में भारत राष्ट्र समिति के दो पूर्व नेता पोनगुलेती श्रीनिवास रेड्डी और जुल्लपी कृष्ण राव 12 जून को कांग्रेस में शामिल हो सकते हैं. ", "अख़बार लिखता है कि ये दोनों नेता राहुल गांधी के अमेरीका दौरे से वापस लौटने के बाद 21 जून को दिल्ली में उनसे मुलाक़ात करेंगे, जिसके बाद औपचारिक तौर कांग्रेस का दामन थाम लेंगे.", "इन दोनों नेताओं को पार्टी विरोधी गतिविधि के लिए पार्टी से निकाला गया था.", "अख़बार ने एक वरिष्ठ कांग्रेस नेता के हवाले से लिखा है कि राज्य के क़रीब सात से आठ नेता कांग्रेस में शामिल हो सकते हैं.", "में छपी एक ख़बर के अनुसार राजस्थान में कांग्रेस डिप्टी सीएम सचिन पायलट को बड़ी ज़िम्मेदारी दे सकती है. उन्हें अगले विधानसभा चुनाव से पहले प्रदेश में पार्टी पैनल का प्रमुख बनाया जा सकता है.", "हाल में सचिन पायलट ने कांग्रेस अध्यक्ष मल्लिकार्जुन खड़गे, पार्टी नेता राहुल गांधी और मुख्यमंत्री अशोक गहलोत से मुलाक़ात की थी. कांग्रेस का कहना है कि उनकी 90 फीसदी मुद्दों को सुलझा लिया गया है और जो बचा है वो बड़े मुद्दे नहीं हैं.", " में छपी एक रिपोर्ट में कहा गया है कि मध्य प्रदेश में बजरंग सेना नाम का एक जानामाना दक्षिणपंथी धड़ा, औपचारिक तौर पर कांग्रेस में शामिल हो गया है.", "हाल में बीजेपी से निकल कर कांग्रेस में शामिल हुए दीपक जोशी की कोशिशों से गोरक्षा, गौशाला निर्माण, हिंदू साथू-संतों की रक्षा और मंदिरों में काम करने वाले पुजारियों के लिए मासिक भत्ते की मांग कर रहा ये धड़ा अब कांग्रेस में शामिल हो गया है.", "इस संगठन के राष्ट्रीय अध्यक्ष रणवीर पटेरिया का कहना है कि वो हाल में हुए यूपी चुनावों में योगी आदित्यनाथ के लिए और 2019 के लोकसभा चुनावों में प्रधानमंत्री मोदी के लिए चुनाव प्रचार कर चुके हैं.", "गृह मंत्री अमित शाह के मणिपुर दौरे के बाद केंद्र सरकार ने वहां हुई नस्लीय हिंसा से प्रभावित लोगों के लिए 101.75 करोड़ रुपये के राहत पैकेज की घोषणा की है.", " लिखता है कि गृह मंत्री ने अपने दौरे के दौरान राज्य सरकार से कहा था कि हिंसा के कारण अपना घर छोड़ने को बाध्य हुए लोगों की मदद के लिए उन्हें आधिकारिक तौर पर केंद्र को पत्र लिखना चाहिए.", "अख़बार लिखता है कि इस बीच मणिपुर में कॉम्बिंग ऑपरेशन जारी हैं. बीते 24 घंटों के दौरान यहां के इम्फाल ईस्ट से 27 बंदूकें, 245 कारतूस और 41 बम बरामद किए गए हैं.", "प्रदेश के सुरक्षाा सलाहकार के अनुसार राज्य में अब तक 896 हथियार, 11,763 कारतूस और 200 अलग-अगल तरह के बम बरामद किए गए हैं.", " में छपी एक रिपोर्ट के अनुसार बीते दिनों भारतीय सोशल मीडिया में एक रिपोर्ट साझा की गई जिसमें दावा किया गया था कि सात जून को हुई एक बैठक हुई थी जिसमें फ़ैसला लिया गया कि नेक्स्ट (नेशनल एक्ज़िट टेस्ट) की परीक्षा इस साल सितंबर में होगी. अख़बार की कहना है कि ये रिपोर्ट फर्जी थी.", "अख़बार लिखता है कि नेशनल मेडिकल कमिशन के एक अधिकारी ने बताया है कि सोशल मीडिया पर एक नोटिस साझा किया जा रहा था जिसके अनुसार इस साल के आख़िर में ऑल इंडिया इंस्टीट्यूट ऑफ़ मेडिकल साइंसेस आयोजित करवा रहा है.", "अधिकारी ने चेतावनी दी है कि एनएमसी सभी घोषणाएं अपनी आधिकारिक वेबसाइट पर पोस्ट करता है, सोशल मीडिया पर पोस्ट किए फर्जी पोस्ट के ख़िलाफ़ एनएमसी कार्रवाई करेगा."]},
{"Heading": "बिपरजोय तूफ़ान की तबाही भारत में कितनी रहेगी? दर्जनों ट्रेनें रद्द ", "URL": "https://www.bbc.com/hindi/articles/cd18x17xv9zo", "Content": ["इस चक्रवाती तूफ़ान को लेकर गुजरात और केंद्र सरकार ने काफ़ी तैयारियां की हुई हैं. ", "मंगलवार को गृह मंत्री अमित शाह ने इस तूफ़ान के मद्देनज़र गुजरात के मुख्यमंत्री और आपदा प्रबंधन की एजेंसियों के साथ समीक्षा बैठक की थी. ", "गुजरात के तटीय क्षेत्रों सौराष्ट्र और कच्छ से अब तक सरकारी एजेंसियों ने 30 हज़ार से अधिक लोगों को शेल्टर होम्स में पहुंचा दिया है. वहीं अभी भी लोगों को शेल्टर होम्स में भेजा जा रहा है. ", "गुरुवार की शाम तक इस तूफ़ान के जाखो तट पर पहुंचने का अनुमान है. उस समय 125 से 135 किलोमीटर प्रति घंटे की रफ़्तार से हवाएं चलने का अनुमान है. ", "माना जा रहा है कि ज़मीन पर पहुंचने के बाद हवा की रफ़्तार 150 किलोमीटर प्रति घंटा तक हो सकती है. ", "15 जून की शाम को गुजरात के मांडवी ज़िले के अलावा पाकिस्तान के कराची में भी इस तूफ़ान का असर देखने को मिलेगा. ", "इसके अलावा भारत के गुजरात में कच्छ, देवभूमि द्वारका, पोरबंदर, जामनगर, मोरबी, जूनागढ़ और राजकोट ज़िले में भी इस तूफ़ान का असर होगा. ", "मौसम विज्ञान विभाग का कहना है कि कच्चे मकानों के साथ-साथ कुछ पक्के मकान भी इसमें तबाह हो सकते हैं और इसकी वजह से अधिक नुक़सान होने की आशंका है. इसके अलावा बिजली, टेलीफ़ोन लाइनें और खंभे उखड़ सकते हैं साथ ही खेती, पेड़-पौधों और बागान को नुक़सान पहुंचने की आशंका है. ", "15 जून की शाम को ही तूफ़ान के साथ तेज़ बारिश आने का अनुमान है. मौसम विभाग के प्रमुख मृत्युंजय मोहापात्र ने कहा है कि चक्रवाती तूफ़ान के कारण 20 सेंटीमीटर तक तेज़ बारिश हो सकती है, साथ ही समुद्र में छह मीटर तक ऊंची लहरें आ सकती हैं.", "ये बारिश सौराष्ट्र के ज़िलों के साथ-साथ उत्तरी गुजरात क्षेत्र तक हो सकती है. ", "मोहापात्र ने कई इलाक़ों में बाढ़ आने की भी चेतावनी दी है. उन्होंने कहा, “हमें हैरत नहीं होगी अगर इन इलाक़ों में 25 सेंटीमीटर तक भी बारिश हो. आमतौर पर इस क्षेत्र में साल के इस समय में इतनी भारी बारिश नहीं होती है. इस वजह से निचले इलाक़ों में बाढ़ आने का भी ख़तरा है.”", "मौसम विभाग ने गिर नेशनल पार्क और सोमनाथ मंदिर समेत चर्चित जगहों की निगरानी करने की भी सलाह दी है.", "चक्रवाती तूफ़ान के मद्देनज़र पश्चिम रेलवे ने 15 जून तक तक़रीबन 95 से अधिक ट्रेनों को या तो रद्द कर दिया है या फिर उनकी दूरी कम कर दी है. ", "ये वो ट्रेनें हैं जो तूफ़ान से टकराने वाले ज़िलों से चलती हैं या वहां पहुंचती हैं या फिर वहां से गुज़रती हैं. इन ट्रेनों में बांद्रा टर्मिनस-भुज कच्छ एक्सप्रेस, पोरबंदर-दिल्ली सराय रोहिल्ला एक्सप्रेस और पोरबंदर-सिकंद्राबाद एक्सप्रेस जैसी ट्रेनें शामिल हैं. ", "वहीं गुजरात सरकार ने एहतियाती क़दम उठाते हुए स्कूलों को 15 जून तक बंद कर दिया है. कांडला और जाखो समेत कच्छ की खाड़ी में बंदरगाहों को भी बंद कर दिया गया है. ", "गुजरात स्टेट रोड ट्रांसपोर्ट कॉर्पोरेशन ने कई रूटों पर अपनी सेवाएं रद्द कर दी हैं. ", "राज्य में मौजूद केंद्रीय स्वास्थ्य मंत्री मनसुख मांडविया ने बताया है कि वन विभाग ने बड़े पेड़ों को काट दिया है ताकि वो तूफ़ान में उखड़कर नुक़सान न पहुंचाएं. ", "एनडीआरएफ़ और एसडीआरएफ़ की दो-दो टीमें तैनात की गई हैं. वहीं मांडविया ने बताया है कि किसी भी तरह के राहत और बचाव कार्य के लिए सेना, वायु सेना, नौसेना और भारतीय कोस्ट गार्ड तैयार हैं. ", "उन्होंने मंगलवार को भुज में मिलिट्री स्टेशन का दौरा किया और सेना की तैयारियों का जायज़ा लिया. ", "वहीं, भारतीय कोस्ट गार्ड के उत्तर-पश्चिम क्षेत्रीय मुख्यालय ने ऑयल ड्रिलिंग शिप ‘की सिंगापुर’  से 50 लोगों को बाहर निकालने का अभियान शुरू किया है. ", "ये ड्रिलिंग शिप देवभूमि द्वारका से 25 मील दूर समुद्र में है. बिपरजोय के कारण ख़राब होते हालात के मद्देनज़र कोस्ट गार्ड ने अपने एडवांस्ड लाइट हेलीकॉप्टर एमके-3 को लगाया है. ", "ये हेलीकॉप्टर जहाज़ के कर्मचारियों को ओखा लेकर आएगा."]},
{"Heading": "वर्ल्ड टेस्ट चैंपियनशिप में रोहित, कोहली, शुभमन सब पिटे, रण में बचे रहाणे", "URL": "https://www.bbc.com/hindi/articles/c6pdx59qv84o", "Content": ["विमल कुमार", "वरिष्ठ पत्रकार, लंदन के ओवल मैदान से", "इन दो दिनों के बाद ओवल टेस्ट को ज़्यादातर क्रिकेट प्रेमी उसी नज़रिए से देखेंगे जहाँ पर ऑस्ट्रेलिया के लिए वर्ल्ड टेस्ट चैंपियनशिप में जीत लगभग तय दिख रही है.", "लेकिन, भारत और ऑस्ट्रेलिया के बीच क्रिकेट के मैदान में पिछले 25 सालों में प्रतिद्वंद्विता का आलम ऐसा रहा है कि हर मुश्किल हालात में टीम इंडिया की वापसी होती है और वो भी किसी चमत्कार की तरह. ", "मौजूदा टेस्ट के दूसरे दिन, पहले सेशन में भी वही दिखा जब भारतीय गेंदबाज़ों ने कंगारुओं के आख़िरी 7 विकेट महज़ 108 रन देकर झटक लिए.", "ऑस्ट्रेलिया ने पहली पारी में बड़ा स्कोर खड़ा कर दिया है और ऐसा लगता है कि तीसरे दिन टीम इंडिया को फॉलो-ऑन की शर्मिंदगी भी झेलनी पड़ सकती है. ", "लेकिन, अतीत के कुछ आँकड़े टीम इंडिया को थोड़ी तसल्ली दे सकते हैं. ", "साल 2002 के बाद से जब-जब ऑस्ट्रेलिया ने पहली पारी में 400 से ज़्यादा का स्कोर खड़ा किया है तो वो भारत को छोड़कर किसी और दूसरी टीम के ख़िलाफ़ मैच हारे नहीं हैं. ", "कंगारुओं का इस संदर्भ में बाकी दूसरी टीमों के ख़िलाफ 43 जीत और 10 ड्रॉ का आँकड़ा है. ", "लेकिन टीम इंडिया के ख़िलाफ़ वो अगर चार मौक़े पर जीते हैं, तो चार बार हारे भी हैं और बाक़ी पाँच बार मैच ड्रॉ बीच हुए हैं. यानी, अभी भी उम्मीदें छोड़ना सही नहीं हैं.", "विराट कोहली ने पिछले छह महीनों में अंतरराष्ट्रीय क्रिकेट के हर फॉर्मेट में तीन साल से शतक के सूखे को ख़त्म कर दिया और आईपीएल में भी शतक जमाए. ", "लेकिन, ये बात शायद बहुत कम लोग जानते हैं कि टेस्ट क्रिकेट में कोहली का बल्ला काफी लंबे समय से जूझ रहा है. ख़ासकर, निर्णायक मैचों  में. ", "2020 से 25 टेस्ट की 43 पारियों में कोहली के बल्ले से सिर्फ़ 7 ही मौक़े पर 50 से ज़्यादा रनों की पारियाँ निकली हैं. ", "इसमें से इकलौता शतक अहमदाबाद में मार्च के महीने में उस पिच पर आया था, जहाँ पर हर दूसरा बल्लेबाज़ शतक जमा रहा था.", "पिछले 25 टेस्ट में कोहली का औसत 30 (29.23) रन से भी कम का रहा है और निश्चित तौर पर ये कहा जा सकता है कि एक असाधारण टेस्ट करियर की यात्रा में ये सबसे संघर्षपूर्ण पड़ाव है. ", "कोहली को इंग्लैंड में अपनी महानता को साबित करने के लिए मैच के तीसरे ही दिन या फिर चौथे या आख़िरी दिन एक ऐसी पारी खेलनी ही पड़ेगी जिससे ना सिर्फ़ उनकी आलोचना करने वालों के मुंह बंद हो, बल्कि टीम इंडिया के लिए पिछले एक दशक से आईसीसी ट्रॉफी जीतने का सूखा भी ख़त्म हो.", "दूसरे दिन की एक और दिलचस्प बात साझा करना चाहूंगा. दिन का खेल ख़त्म होने के बाद मोहम्मद सिराज जब प्रेस कॉन्फ़्रेंस के लिए आए, तो उन्हें क़रीब 15 मिनट तक इंतज़ार करना पड़ा अपनी पारी के लिए. ", "स्टीवन स्मिथ से पत्रकारों के सवाल-जवाब समाप्त होने का नाम ही नहीं ले रहे थे. ", "इस इंतज़ार के दौरान सिराज के चेहरे पर झुंझलाहट को पढ़ा जा सकता था. इसलिए जब सिराज से मैंने ये सवाल किया कि इंग्लैंड में टीम इंडिया को क्या हो गया है?", "मैंने पूछा कि इस टेस्ट में पहले दो दिन गेंदबाज़ों को विकेट के लिए इंतज़ार करते रहना पड़ा और अब बल्लेबाज़ों को एक अच्छी पारी के लिए इंतज़ार करना पड़ रहा है. मुमकिन है कि आईसीसी ट्रॉफी जीतने का इंतज़ार इस मैच के दौरान पूरा होगा. ", "ये सुनकर सिराज थोड़ा मुस्कराए और अपने जानेमाने अंदाज़ में जवाब दिया, \"देखिए टेस्ट क्रिकेट संयम का दूसरा नाम है. हमें और आपको संयम रखना होगा. हमें अभी भी उम्मीद है कि हम इस मैच में वापसी करेंगे.\" ", "सिराज शायद ये बात अकेले कह सकते हैं क्योंकि उन्होंने अपनी शानदारी गेंदबाज़ी से टीम इंडिया के लिए मैच में एक बार वापसी तो कराई ही है.", "लेकिन, मैच के तीसरे दिन टीम इंडिया को दोबारा फिर से वापसी कराने के लिए उस बल्लेबाज़ पर निर्भर रहना होगा जो कि टेस्ट क्रिकेट में एक साल से लंबे समय के बाद वापसी कर रहा है. वो हैं अजिंक्य रहाणे.", "अंजिक्य रहाणे का टेस्ट करियर 82 मैचों के बाद ख़त्म होता दिख रहा था लेकिन किस्मत और आईपीएल में सही वक़्त पर सही तरीक़े से रन बनाने के चलते उन्हें टेस्ट क्रिकेट में फिर से लाइफ़लाइन मिली है. ", "अपनी छोटी पारी के दौरान ऑस्ट्रेलिया कप्तान पैट कमिंस की नो बॉल के चलते रहाणे को एक अहम लाइफ़लाइन फिर से मिली है. ", "लेकिन, ये देखना होगा कि क्या रहाणे एक ऐसी पारी खेल पाएँगे, जिससे ना सिर्फ़ उनका करियर फिर से जीवित हो बल्कि भारतीय क्रिकेट प्रेमियों के लिए टेस्ट क्रिकेट का वर्ल्ड कप जीतने का सपना भी तीसरे दिन ही दम ना तोड़े.", "वैसे ओवल के मैदान पर पिछली बार 2021 में मेज़बान इंग्लैंड के ख़िलाफ कुछ ऐसे ही हालात में टीम इंडिया ने वापसी की थी जब रोहित शर्मा ने एक शानदार शतक बनाया था. ", "2021 में लॉर्ड्स टेस्ट के दौरान एकदम से हारे हुए टेस्ट मैच में मोहम्मद शमी और जसप्रीत बुमराह ने अपनी बल्लेबाज़ी से ना सिर्फ जान फूंक दी थी बल्कि हैरतअंगेज तरीक़े से मैच भी जिताया था. ", "क्या रहाणे को शार्दुल ठाकुर, शमी और उमेश यादव से भी वैसा साथ मिलेगा जिससे अगर पहली पारी  में बढ़त भले ही ना मिले लेकिन कम से कम 100 रनों का अंतर ही सही रखने में कामयाबी मिले?", "सवाल अभी कम हैं और जवाब देने का वक्त बल्ले और गेंद से टीम इंडिया के पास बचा हुआ है. ", "लेकिन, अगर तीसरे दिन भी टीम इंडिया फिसलेगी तो सवाल रोहित शर्मा की कप्तानी पर भी उठेंगे और कोच राहुल द्रविड़ पर भी. ", "छह महीने के भीतर ये दूसरी आईसीसी ट्रॉफ़ी होगी, जो भारत के हाथ से फिसल सकती है.", "अगर वाकई ऐसा होता है तो फिर से आईपीएल पर निशाना साधते हुए बीसीसीआई को भी फैन्स आड़े हाथ ले सकते हैं."]},
{"Heading": "BBC HINDI: बीते हफ़्ते की वो ख़बरें, जो शायद आप मिस कर गए", "URL": "https://www.bbc.com/hindi/india-65844121", "Content": ["उम्मीद है कि आप अच्छे होंगे, खुश होंगे. ", "हम जानते हैं कि रोज़मर्रा की आपा-धापी के बीच आपके लिए देश-दुनिया की हर ख़बर पर नज़र रखना मुश्किल होता होगा.", "ऐसे में हम लाए हैं बीते सप्ताह की कुछ दिलचस्प और अहम ख़बरें, जिन पर शायद आपकी नज़र ना गई हो.", "ये पाँच ख़बरें आपने पढ़ लीं तो ये समझिए कि आप पूरी तरह से अपडेटेड हो गए.", "ओडिशा के बालासोर में हुए ट्रेन हादसे की जांच सीबीआई को सौंप दी गई है.", "वही सीबीआई, जिसे सुप्रीम कोर्ट ने 'पिंजरे में बंद तोता' कहा था.", "सीबीआई पर पहले भी राजनीतिक मशीनरी बनने के आरोप लगते रहे हैं.", "आज भी विपक्षी दल सीबीआई के दुरुपयोग का आरोप लगाते हैं.", "दूसरी तरफ़ रेलवे में होने वाले हादसों की जांच आमतौर पर कमिश्नर ऑफ़ रेलवे सेफ़्टी करते हैं.", "कई बार सीआरएस के अलावा हादसों की जांच रेलवे की अपनी टीम भी करती है.", "दरअसल, रेलवे की तकनीकी और विस्तृत जानकारी रेल विभाग के लोगों को ही होती है, इसलिए इस तरह की जांच को ज़रूरी माना जाता है.", "सीआरएस मूल रूप से रेलवे के ही अधिकारी होते हैं और उन्हें डेप्युटेशन पर नागरिक उड्डयन मंत्रालय के अधीन रखा जाता है.", "बताया जाता है कि हादसे की निष्पक्ष जांच के लिए मामला सीआएस को सौंपा जाता है.", "रेल मंत्री अश्विनी वैष्णव ने रविवार को कहा था कि ओडिशा हादसे की जड़ में इलेक्ट्रॉनिक इंटरलॉकिंग में समस्या और ट्रैक के एक हिस्से में ऑपरेशनल सिग्नल सिस्टम में समस्या सामने आई है.", "इसके साथ ही यह मामला सीबीआई को सौंप दिया गया. पूरी कहानी ", ". ", "दिनभर: पूरा दिन,पूरी ख़बर", "साल 2007 में दक्षिण भारत के भीड़-भाड़ वाले शहर बेंगलुरु की एक व्यस्त सड़क पर एक दृष्टिबाधित व्यक्ति ने पुष्पा से सड़क पार करने में मदद करने के लिए कहा. जैसे ही दोनों ने सड़क पार की तब दृष्टिबाधित व्यक्ति ने एक और गुजारिश की, जिसकी वजह से पुष्पा की ज़िंदगी बदली दी.", "पुष्पा याद करते हुए कहती हैं, \"उन्होंने मुझसे पूछा कि क्या मैं उनके दोस्त के लिए एक परीक्षा लिख सकती हूं.\"", "पुष्पा ने इस गुज़ारिश पर हामी भर दी लेकिन परीक्षा का दिन नज़दीक आते ही पुष्पा का उत्साह घबराहट में बदल गया.", "उन्होंने कभी किसी दूसरे के लिए परीक्षा नहीं लिखी थी और उन्हें इस बारे में कोई जानकारी भी नहीं थी.", "भारत में शारीरिक रूप से अक्षम कई छात्र परीक्षा लिखने के लिए सहायक की मदद लेते हैं. ऐसे छात्र अपने सहायक को उत्तर बताते हैं, फिर वही सहायक उनके बताए उत्तर को लिखते हैं.", "सरकारी दिशा-निर्देशों के अनुसार, परीक्षा लिखने वाले सहायक को किसी ऐसे विषय की परीक्षा देने की मंजूरी नहीं है जिसे उन्होंने विश्वविद्यालय स्तर तक पढ़ा हो.", "पुष्पा इस काम को मुफ़्त में करती हैं. पूरी कहानी ", ".", "हाल ही में आंध्र प्रदेश में एक प्राइवेट कॉलेज की 26 लड़कियों को उल्टी आने, सिर दर्द और चक्कर आने की शिकायत पर अस्पताल में भर्ती कराना पड़ा था.", "ये कॉलेज अनंतपुरम ज़िले के बुक्कारायसमुद्रम में है.", "इन छात्राओं ने बीमार होने से पहले वाली रात में कॉलेज के हॉस्टल में खाना खाया था, जिसके बाद उन्हें फूड पॉयज़निंग हो गई थी.", "इससे पहले आंध्र प्रदेश के ही श्रीकाकुलम ज़िले के टेक्कली में भी 29 छात्राओं को फूड पॉयज़निंग की शिकायत पर अस्पताल में भर्ती कराना पड़ा था.", "ये सभी लड़कियां पिछड़े वर्ग की छात्राओं के लिए बने हॉस्टल में रह रही थीं.", "विश्व स्वास्थ्य संगठन (WHO) के मुताबिक़, पूरी दुनिया में हर साल औसतन 16 लाख लोग फूड पॉयज़निंग का शिकार होते हैं, या ख़राब खाना खाकर बीमार पड़ते हैं.", "और, दुनिया भर में प्रदूषित खाने से हर दिन औसतन 340 बच्चों की जान चली जाती है.", "विश्व स्वास्थ्य संगठन, हर साल 7 जून को 'खाद्य सुरक्षा दिवस' यानी वर्ल्ड फ़ूड सेफ़्टी डे के रूप में मनाता है.", "आइए खाने पीने की उन चीज़ों के बारे में जानते हैं, जिनसे फ़ूड पॉयज़निंग हो सकती है और, हम इनसे कैसे बच सकते हैं. पूरी ", ". ", "ऐसे बहुत कम मौक़े ऐसे होते हैं, जब क्रिकेट के दिग्गज पंडित और आम क्रिकेट फ़ैन टीम इंडिया के किसी एक फ़ैसले को लेकर पूरी तरह से सहमत होते हैं.", "अश्विन को प्लेइंग इलेवन में शामिल न करने का फ़ैसला कुछ ऐसा ही है. सभी इस बात पर सहमत हैं कि उन्हें प्लेइंग इलेवन में शामिल किया जाना चाहिए था.", "रिकी पोंटिंग से लेकर नासिर हुसैन जैसे जाने-माने पूर्व क्रिकेट कप्तानों ने इस फ़ैसले पर हैरानी जताई तो संजय मांजरेकर भी हतप्रभ दिखे. पूरी कहानी ", ".", "25 मई को कान फिल्म फेस्टिवल में निर्देशक कनु बहल की फिल्म आगरा को डायरेक्टर्स फोर्टनाइट वाले सेक्शन में दिखाया गया था. इस फिल्म में भारत के मर्दों की दबी कुचली आकांक्षाओं और कुंठाओं को झकझोर देने वाली बेबाक़ी के साथ पेश किया गया है. ", "आगरा, भारतीय सिनेमा की बंदिशें तोड़ने वाली वैकल्पिक फिल्मों के सिलसिले की ताज़ा कड़ी है, जिसकी शायद ही कोई ख़ास चर्चा हो रही हो.", "आगरा फिल्म में कॉल सेंटर के एक कर्मचारी गुरु की कहानी दिखाई गई है, जो दबी हुई इच्छाओं और कुंठाओं का मारा हुआ है. वो एक छोटे से घर में अपने मां-बाप और भाई-बहनों के साथ रहता है. पूरी कहानी ", ". "]},
{"Heading": "मध्य प्रदेश: दमोह के एक स्कूल में क्या है धर्मांतरण का विवाद ", "URL": "https://www.bbc.com/hindi/articles/cqqky1p73xlo", "Content": ["साथ ही राज्य सरकार यहाँ के क़रीब 1,200 छात्रों का नामांकन दूसरे स्कूलों में कराने की बात कह रही है.", "राज्य के गृह मंत्री नरोत्तम मिश्र ने पत्रकारों को बताया कि स्कूल के प्रबंधन पर लग रहे आरोपों के बाद धारा 295 (A), 506 बी और ‘जूवेनाइल जस्टिस एक्ट’ के तहत एक प्राथमिकी दर्ज की जा चुकी है.", "उनका कहना था, “अभी पुलिस ने जांच शुरू की है और जैसे-जैसे तथ्य सामने आएंगे और भी धाराएं जोड़ी जा सकती हैं.”", "मध्य प्रदेश शिक्षा बोर्ड से ‘सम्बद्ध’ दमोह के ‘गंगा जमुना हायर सेकेंडरी स्कूल’ की मान्यता राज्य सरकार ने ‘निलंबित’ कर दी है.", "दमोह के ज़िला मैजिस्ट्रेट-सह-कलक्टर मयंक अग्रवाल का कहना है कि ज़िला स्तर पर अलग से एक विशेष जांच दल यानी ‘स्पेशल इन्वेस्टिगेशन टीम (एसआईटी) गठित की गई है, जिसमें डिप्टी कलक्टर आरएल बागरी और महिला सेल की पुलिस उपाधीक्षक भावना दांगी को शामिल किया गया है.", "मध्य प्रदेश में दसवीं की बोर्ड परीक्षा के परिणामों के आने के बाद स्कूल ने एक पोस्टर लगाया, जिसमें बेहतरीन प्रदर्शन करने वाले छात्रों की तस्वीर लगाई गई थी. इस पोस्टर में दावा किया गया था कि स्कूल के 98.5 प्रशिशत छात्रों ने बोर्ड की परीक्षा पास की है.", "लेकिन विवाद इस बात पर छिड़ा कि इस पोस्टर में कुछ हिंदू छात्राओं की नकाब पहनी हुई तस्वीरें भी मौजूद थीं. कई संगठनों ने इसका विरोध किया और स्कूल प्रबंधन पर ‘जबरन धर्मांतरण’ के आरोप लगने लगे.", "भारतीय जनता पार्टी के स्थानीय नेताओं समेत कुछ संगठनों का आरोप था कि स्कूल में पढ़ने वाले छात्रों से 'कलमें' पढ़वाए जा रहे हैं और हिन्दू लड़कियों को ‘जबरन' हिजाब पहनने के लिए मजबूर किया जा रहा है.", "इसे लेकर बयानबाजी तेज़ हो गई और राज्य सरकार ने ज़िला प्रशासन ने मामले की रिपोर्ट मांगी.", "भारतीय जनता पार्टी के प्रदेश अध्यक्ष वी डी शर्मा ने आरोप लगाया कि दमोह के गंगा जमुना स्कूल में ‘हिंदू छात्राओं पर दबाव डालकर’ उन्हें हिजाब पहनने के लिए मजबूर किया जा रहा था. ", "उनका कहना था, “स्कूल की आड़ में लव जिहाद और जिहादी साम्राज्य खड़ा करने वाले लोगों के ख़िलाफ़ धर्मांतरण क़ानून के तहत कार्रवाई हो और इनकी प्रॉपर्टी की जांच हो.”", "30 मई को इस विवाद पर ट्वीट करते हुए दमोह के कलक्टर मयंक अग्रवाल ने लिखा, “गंगा जमुना स्कूल के एक पोस्टर को लेकर कुछ लोगों द्वारा फैलायी जा रही जानकारी को लेकर थाना प्रभारी कोतवाली और जिला शिक्षा अधिकारी से जांच कराने पर तथ्य ग़लत पाए गए. जांच समिति ने अपनी रिपोर्ट प्रस्तुत की.” ", "इसी ट्वीट के जवाब में दमोह के पुलिस अधीक्षक राकेश सिंह ने लिखा, “जांच पर आरोप सिद्ध नहीं हुए.”", "प्रशासन को सौंपी रिपार्ट से कई संगठन दमोह के ज़िला शिक्षा अधिकारी एस के मिश्र से नाराज़ हो गए.", "इसी महीने की छह तारीख़ को जब वे अपने दफ़्तर से निकल रहे थे तब भारतीय जनता पार्टी के कुछ कार्यकर्ताओं के एक दल ने उन पर स्याही फ़ेंकी. ", "इस घटना के बाद भारतीय जनता पार्टी के दमोह ज़िलाध्यक्ष प्रीतम सिंह लोधी ने पत्रकारों से कहा कि उन्होंने तीन नेताओं को ‘कारण बताओ नोटिस दिया है.’", "उनका कहना था कि, ‘भाजपा ऐसी घटना का समर्थन नहीं करती.’", "पुलिस ने इस घटना के संबंध में दमोह के बीजेपी उपाध्यक्ष अमित बजाज और दो अन्य कार्यकर्ताओं के ख़िलाफ़ प्राथमिकी दर्ज कर ली है.", "राज्य के स्कूली शिक्षा मंत्री इंदर सिंह परमार ने दमोह ज़िला प्रशासन की रिपोर्ट पर नाराज़गी ज़ाहिर की है.", "उन्होंने ज़िले के कलक्टर के बयान की आलोचना करते हुए कहा कि ‘स्कूल प्रबंधन को क्लीन चिट’ देने की बजाय प्रशासन को स्कूल पर लग रहे आरोपों की ठीक से और विस्तृत जांच करनी चाहिए थी.", "मंगलवार को मध्य प्रदेश की राजधानी भोपाल में पत्रकारों से बात करते हुए परमार ने कहा, “घटना के बाद जांच कर ज़िला शिक्षा अधिकारी ने स्कूल के बारे में ग़लत तथ्य पेश किए. उन्हें समय समय पर स्कूल का निरीक्षण करना चाहिए था. हम ज़िला शिक्षा अधिकारी पर कार्रवाई की अनुशंसा कर रहे हैं.”", "मुख्यमंत्री शिवराज सिंह चौहान ने भी इस घटना पर नाराज़गी ज़ाहिर की है.", "उन्होंने कहा कि पूरे मामले की जांच के निर्देश दे दिए गए हैं. मुख्यमंत्री ने इस संबंध में राज्य के मुख्य सचिव और पुलिस महानिदेशक से बात की.", "बाद में पत्रकारों को संबोधित करते हुए उन्होंने कहा, “दमोह के गंगा जमुना स्‍कूल से सामने आए मामले पर उच्‍च स्‍तरीय जांच के निर्देश दिए हैं. मध्‍य प्रदेश की धरती पर कोई भी किसी बेटी या बच्‍चे को हिजाब बांधने या अलग ड्रेस पहनने पर विवश नहीं कर सकता. इसके लिए हम कठोर से कठोर कार्रवाई करेंगे.”", "समाचार एजेंसी एएनआई से मुख्यमंत्री ने कहा कि \"प्रदेश के कुछ इलाक़ों में धर्मांतरण के कुचक्र चल रहे हैं.\"", "उनका कहना था, “हम उन्हें कामयाब नहीं होने देंगे. पूरे प्रदेश में हमने जांच के निर्देश दिए हैं. जो शिक्षण संस्थान हैं. चाहे मदरसे चलते हों. अगर ग़लत ढंग से शिक्षा भी दी जा रही होगी तो हम उसको भी चेक करेंगे. अब दमोह की घटना पर मेरे पास रिपोर्ट आ रही है. मुझे बता दिया गया है. दो बेटियों ने बयान भी दिया है. वादी बनाया गया है उनको. बहुत गंभीर मामला है. हम प्राथमिकी दर्ज कर रहे हैं. कठोरतम  कार्रवाई होगी.", "मुख्यमंत्री के निर्देश के बाद दमोह की पुलिस हरकत में आ गई और उसने दो महिलाओं के बयान के आधार पर स्कूल प्रबंधन के ख़िलाफ़ प्राथमिकी दर्ज कर ली है.", "इसकी पुष्टि करते हुए दमोह के पुलिस अधीक्षक राकेश सिंह ने पत्रकारों को बताया कि दो महिलाओं के बयान के आधार पर माला दर्ज किया गया है.", "उन्होंने कहा कि राज्य सरकार के निर्देश के बाद फिर से जांच शुरू कर दी गई है और ये भी कहा कि महिलाओं ने जो गंभीर आरोप स्कूल प्रबंधन के ख़िलाफ़ लगाए हैं उसके तह तक जांच करने में पुलिस के अधिकारी लग गए हैं.", "स्कूल का संचालन वर्ष 2010 से एक ग़ैर सरकारी संस्थान – ‘गंगा जमुना वेलफेयर सोसाइटी’ कर रहा है जिसके अध्यक्ष मोहम्मद इदरीस हैं.", "विवाद को बढ़ता देख उन्होंने कुछ पत्रकारों को बुलाया और सफ़ाई देने की कोशिश की.", "उनका कहना था कि किसी भी छात्र या छात्रा पर कोई भी नियम ज़बरदस्ती नहीं थोपा गया है.", "पत्रकारों को उन्होंने बताया कि स्कूल यूनिफार्म में प्रावधान किया गया था कि छात्राएं स्वेच्छा से ‘स्कार्फ’ या दुपट्टा पहन सकती हैं. उन्होंने इस बाबत एक लिखित जानकारी ज़िला कलक्टर को भी सौंपी है.", "लेकिन भारतीय जनता पार्टी के स्थानीय नेता अमित बजाज का आरोप है कि सिर्फ़ हिजाब ही नहीं, स्कूल में पढ़ने वाले लड़के अगर हाथ में कलावा बाँध कर चले जाते हैं तो स्कूल के शिक्षक उसे जबरन हटवा देते हैं. ", "बजाज का आरोप है कि स्कूल में तीन शिक्षिकाएं ऐसी हैं जो पहले हिन्दू थीं और बाद में धर्मांतरण कर वो मुसलमान हो गईं. इन तीनों महिलाओं ने ज़िले के कलक्टर से मिलकर लिखित रूप से जानकारी दी कि उन्होंने ‘स्वेच्छा से धर्म परिवर्तन किया था. वो भी स्कूल में काम करने से कई सालों पहले.”", "हालांकि अलग अलग स्तर पर मामले की जांच चल रही है लेकिन ‘गंगा जमुना वेलफेयर ट्रस्ट’ के बारे में पुलिस के स्थानीय अधिकारी बताते हैं कि ये संस्थान सिर्फ़ शिक्षा तक सीमित नहीं है. ये पेट्रोल पम्प, वेयरहाउस, दाल की मिल और कपड़ों के शोरूम इत्यादि का संचालन भी करता है. फिलहाल ये सब कुछ जांच के दायरे में है."]},
{"Heading": "चे ग्वेरा किनसे मिलकर भारत के दीवाने हो गए थे?", "URL": "https://www.bbc.com/hindi/international-65900367", "Content": ["चे ग्वेरा पेशे से डॉक्टर थे. 33 साल की उम्र में क्यूबा का उद्योग मंत्री बने लेकिन फिर लातिन अमरीका में क्रांति का संदेश पहुँचाने के लिए ये पद छोड़कर  जंगलों में पहुँच गए.", "एक समय अमेरिका का सबसे बड़ा दुश्मन, आज कई लोगों की नज़र में एक महान क्रांतिकारी हैं.", "अमेरिका की बढ़ती ताक़त को 50 और 60 के दशक में चुनौती देने वाला यह युवक- अर्नेस्तो चे ग्वेरा पैदा हुआ था, अर्जेंटीना में.", "वो चाहते तो अर्जेंटीना की राजधानी ब्यूनस आयर्स के कॉलेज में डॉक्टर बनने के बाद आराम की ज़िंदगी बसर कर सकते थे.", "लेकिन अपने आसपास ग़रीबी और शोषण देखकर युवा चे का झुकाव मार्क्सवाद की तरफ़ हो गया और बहुत जल्द ही इस विचारशील युवक को लगा कि दक्षिणी अमरीकी महाद्वीप की समस्याओं के निदान के लिए सशस्त्र आंदोलन ही एकमात्र तरीक़ा है.", "1955 में यानी 27 साल की उम्र में चे की मुलाक़ात फ़िदेल कास्त्रो से हुई. जल्द ही क्रांतिकारियों ही नहीं, लोगों के बीच भी 'चे' एक जाना-पहचाना नाम बन गया.", "क्यूबा ने फ़िदेल कास्त्रो के क़रीबी युवा क्रांतिकारी के रूप में चे को हाथों-हाथ लिया.", "क्रांति में अहम भूमिका निभाने के बाद चे 31 साल की उम्र में बन गए क्यूबा के राष्ट्रीय बैंक के अध्यक्ष और उसके बाद क्यूबा के उद्योग मंत्री.", "1964 में चे संयुक्त राष्ट्र महासभा में क्यूबा की ओर से भाग लेने गए. चे बोले तो कई वरिष्ठ मंत्री इस 36 वर्षीय नेता को सुनने को आतुर थे.", "आज क्यूबा के बच्चे चे ग्वेरा को पूजते हैं और क्यूबा ही क्यों पूरी दुनिया में चे ग्वेरा आशा जगाने वाला एक नाम है. ", "दुनिया के कोने-कोने में लोग उनका नाम जानते हैं और उनके कार्यों से प्रेरणा लेते हैं.", "चे की जीवनी लिखने वाले जॉन एंडरसन ने कहा था, \"चे क्यूबा और लातिनी अमरीका ही नहीं दुनिया के कई देशों के लोगों के लिए एक प्रेरणा स्रोत हैं.\"", "उनके मुताबिक, \"मैंने चे की तस्वीर को पाकिस्तान में ट्रकों, लॉरियों के पीछे देखा है, जापान में बच्चों के, युवाओं के स्नो बोर्ड पर देखा है. चे ने क्यूबा को सोवियत संघ के करीब ला खड़ा किया. क्यूबा उस रास्ते पर कई दशक से चल रहा है. चे ने ही ताकतवर अमरीका के ख़िलाफ़ एक-दो नहीं कई विएतनाम खड़ा करने का दम भरा था. चे एक प्रतीक है व्यवस्था के ख़िलाफ़ युवाओं के ग़ुस्से का, उसके आदर्शों की लड़ाई का.\"", "37 साल की उम्र में क्यूबा के सबसे ताक़तवर युवा चे ग्वेरा ने क्रांति का संदेश अफ़्रीका और दक्षिणी अमरीका में फैलाने की ठानी.", "कांगो में चे ने विद्रोहियों को गुरिल्ला लड़ाई की पद्धति सिखाई. फिर चे ने बोलीविया में विद्रोहियों को प्रशिक्षित करना शुरू किया.", "अमरीकी खुफ़िया एजेंट चे ग्वेरा को खोजते रहे और आख़िरकार बोलीविया की सेना की मदद से चे को पकड़कर मार डाला गया.", "अर्नेस्टो चे ग्वेरा आज दिल्ली के पालिका बाज़ार में बिक रहे टी-शर्ट पर मिल जाएंगे, लंदन में किसी की फ़ैशनेबल जींस पर भी, लेकिन चे क्यूबा और दक्षिण अमरीकी देशों के करोड़ों लोगों के लिए आज भी किसी देवता से कम नहीं है.", "आज अगर चे ग्वेरा ज़िंदा होते तो 89 साल के होते, लेकिन चे को जब 9 अक्तूबर, 1967 को मारा गया उनकी उम्र थी महज़ 39 साल.", "यह कम ही लोगों की जानकारी में है कि चे ग्वेरा ने भारत की भी यात्रा की थी. तब वे क्यूबा की सरकार में मंत्री थे.", "चे ने भारत की यात्रा के बाद 1959 में भारत रिपोर्ट लिखी थी जो उन्होंने फ़िदेल कास्त्रो को सौंपी थी.", "इस रिपोर्ट में उन्होंने लिखा था, \"काहिरा से हमने भारत के लिए सीधी उड़ान भरी. 39 करोड़ आबादी और 30 लाख वर्ग किलोमीटर क्षेत्रफल. हमारी इस यात्रा में सभी उच्‍च भारतीय राजनीतिज्ञों से मुलाक़ातें शामिल थीं. नेहरू ने न सिर्फ दादा की आत्‍मीयता के साथ हमारा स्‍वागत किया बल्कि क्यूबा की जनता के समर्पण और उसके संघर्ष में भी अपनी पूरी रुचि दिखाई.\"", "चे ने अपनी रिपोर्ट में लिखा, \"हमें नेहरू ने बेशकीमती मशविरे दिए और हमारे उद्देश्‍य की पूर्ति में बिना शर्त अपनी चिंता का प्रदर्शन भी किया. भारत यात्रा से हमें कई लाभदायक बातें सीखने को मिलीं. सबसे महत्‍वपूर्ण बात हमने यह जाना कि एक देश का आर्थिक विकास उसके तकनीकी विकास पर निर्भर करता है और इसके लिए वैज्ञानिक शोध संस्‍थानों का निर्माण बहुत ज़रूरी है- मुख्‍य रूप से दवाइयों, रसायन विज्ञान, भौतिक विज्ञान और कृषि के क्षेत्र में.\"", "अपनी विदाई को याद करते हुए चे ग्वेरा ने लिखा था, \"जब हम भारत से लौट रहे थे तो स्‍कूली बच्‍चों ने हमें जिस नारे के साथ विदाई दी, उसका तर्जुमा कुछ इस तरह है- क्यूबा और भारत भाई-भाई. सचमुच, क्यूबा और भारत भाई-भाई हैं.\""]},
{"Heading": "चीन ने क्या भारत की ज़मीन पर कब्ज़ा किया है? जयशंकर ने विस्तार से दिया जवाब", "URL": "https://www.bbc.com/hindi/articles/c885jq6954yo", "Content": ["ये कहना है भारत के विदेश मंत्री एस. जयशंकर का.", "मोदी सरकार के नौ साल पूरे होने के मौक़े पर विदेश मंत्रालय ने एक विशेष प्रेस कॉन्फ़्रेंस का आयोजन किया था, जहाँ जयशंकर ने कई सवालों के उत्तर दिए.", "प्रेस कॉन्फ़्रेंस के दौरान जयशंकर से एक सीधा सवाल ये किया गया कि गलवान घाटी में हुई घटना के बाद ये सवाल भारतीयों के ज़ेहन में रहा है कि क्या भारत की ज़मीन पर चीन ने कब्ज़ा किया है.", "इसके उत्तर में एस. जयशंकर ने कहा कि \"ये जटिल मामला है.\"", "उन्होंने कहा, \"मुल्कों की फौज बिल्कुल एलएसी (लाइन ऑफ़ एक्चुअल कंट्रोल) पर तैनात नहीं की जाती, बल्कि सैनिक अपने कैंप पर तैनात किए जाते हैं, जहां से वो आगे बढ़ते हैं. 2020 के बाद जो बदलाव आया है वो ये है कि तनाव के कारण दोनों पक्षों से फॉर्वर्ड डिप्लॉयमेन्ट किया गया है, यानी अपने सैनिकों को सीमा के क़रीब तैनात किया है.\"", "उन्होंने कहा, \"ये मुद्दा हमें सुलझाना है. ये मुद्दा ज़मीन का नहीं बल्कि फॉर्वर्ड डिप्लॉयमेन्ट का है. दोनों देशों के सैनिक आमने-सामने हैं, ऐसे में तनाव हिंसा का रूप ले सकता है, जैसा गलवान में हुआ.\"", "उन्होंने कहा, \"साल 2020 में चीन ने ना जाने क्यों दोनों मुल्कों के बीच समझौते को तोड़कर सीमा के पास सैनिकों की तैनाती कर दी और हमें भड़काने की कोशिश की. हमने उन्हें साफ़ कर दिया है कि सीमा पर जब तक शांति और स्थिरता का माहौल नहीं बनेगा तब तक दोनों देशों के रिश्ते बेहतर नहीं हो सकते.\"", "उन्होंने आगे कहा, \"कुछ लोगों ने कहा कि अरुणाचल प्रदेश में मॉडल विलेज बना है, लेकिन संसद के रिकॉर्ड देखें तो आपको पता चलेगा कि ये उस जगह बना है जिस पर चीन ने 1959 में कब्ज़ा किया था. चीन 1950 के दशक से भारत की ज़मीन पर कब्ज़ा कर चुका है.\"", "जयशंकर ने कहा, \"मूल मुद्दा है, ये एलएसी पर हमारी सेना बेस से निकल कर पेट्रोलिंग करती है और फिर बेस पर लौट आती है. 2020 के बाद से ऐसा नहीं हुआ क्योंकि चीन ने समझौतों का उल्लंघन कर सीमा के क़रीब बड़ी संख्या में सैनिक तैनात किए. इस कारण हमें भी फॉर्वर्ड डिप्लॉयमेन्ट करना पड़ा जिससे तनाव पैदा हुआ.\"", "जयशंकर ने कहा कि बीते नौ सालों में दुनिया में चीन के अलावा, अधिकतर ऐसे देश जो ताक़त का केंद्र बने हुए हैं, उनके साथ भारत के रिश्ते बेहतर हुए हैं.", "अमेरिका, रूस, ब्रिटेन, फ्रांस, यूरोपियन यूनियन, जर्मनी, जापान, खाड़ी देश, आसियान के देशों के साथ कूटनीतिक रिश्ते सुधारने की कोशिश की गई है. खुद प्रधानमंत्री मोदी की अगुवाई में विदेश नीति पर अमल किया गया है.", "उन्होंने कहा कि 2014 में बीजेपी के सत्ता में आने के बाद सरकार ने नेबरहुड पॉलिसी के तहत पड़ोसियों के साथ रिश्ते सुधारने की कोशिश की, लेकिन चीन के मामले में ऐसा नहीं हो सका.", "उन्होंने कहा कि भारत का विकास भी नेबरहुड में हुआ है तो यहीं उसे सबसे अधिक चुनौती भी मिली है. ", "जयशंकर ने कहा, \"हमारे रिश्ते नेपाल, बांग्लादेश, भूटान, श्रीलंका, मालदीव, यहां तक कि म्यांमार के साथ तक हमारे संबंध मज़बूत हुए हैं. यहां पहली बार एक रीजनल इकोनॉमी बन सकी है.\"", "\"लेकिन पाकिस्तान और चीन के साथ चुनौतियां हैं. नेबरहुड पॉलिसी के कारण हम ये नहीं कर सकते कि आतंकवाद को बर्दाश्त करें. रही चीन की बात तो हमारी कोशिश थी कि उनके साथ हमारे रिश्ते अच्छे हों लेकिन ऐसा तभी हो सकता है, जब सीमावर्ती इलाक़ों में शांति हो.\"", "\"लेकिन समझौतों का उल्लंघन होने पर हम रिश्तों को आगे बढ़ा नहीं सकते. गलवान से पहले भी हम उनसे बातचीत कर रहे थे. हमने चीन को आगाह किया था कि उनके सैनिक हमें सीमा के क़रीब दिख रहे हैं जो समझौतों का उल्लंघन है.\"", "\"मुझे नहीं लगता कि सीमा पर जारी तनाव चीन के हित में हैं लेकिन हमें सैनिकों को पीछे करने का कोई रास्ता तलाशना पड़ेगा क्योंकि इसका असर आपसी रिश्तों पर पड़ रहा है. ये उम्मीद करना कि सीमा में तनाव के बाद भी रिश्ते सामान्य रहेंगे तो ये सही नहीं है.\"", "एक सवाल उनसे ये भी पूछा गया कि भारत के साथ रूस के पुराने संबंध हैं और रूस-यूक्रेन युद्ध के बाद चीन के साथ रूस की नज़दीकी काफ़ी बढ़ी है. क्या इसका असर भारत-रूस संबंधों पर पड़ सकता है?", "जयशंकर ने इसके उत्तर में कहा युद्ध का असर अलग-अलग देशों में अलग-अलग पड़ता है. अब चीन के साथ रूस के संबंध कैसे होंगे ये वो तय करेंगे. ", "उन्होंने कहा, \"1955 रूस ने संयुक्त राष्ट्र में भारत का समर्थन किया था, इस दौर के बाद से दोनों के रिश्ते बेहद स्थिर रहे हैं. बीते दशकों में दुनिया बदली, लेकिन हमरे संबंधों में बदलाव नहीं हुआ क्योंकि दोनों देशों के नेतृत्व इसकी अहमियत को समझते हैं.\"", "\"भारत ने ऐसा कुछ नहीं किया जिससे दोनों देशों के रिश्तों पर किसी तरह का कोई नकारात्मक असर पड़े.\"", "एस. जयशंकर का ये बयान प्रधानमंत्री नरेंद्र मोदी के उस बयान से मेल खाता है जिसमें उन्होंने कहा था कि चीन ने भारत की ज़मीन पर कब्ज़ा नहीं किया.", "जून 2020 में चीन के मसले पर एक सर्वदलीय बैठक में प्रधानमंत्री नरेंद्र मोदी ने सभी राजनीतिक दलों को भरोसा दिलाया था कि हमारी सेना सीमाओं की रक्षा करने में पूरी तरह सक्षम हैं. ", "उन्होंने कहा, \"न वहां कोई हमारी सीमा में घुसा हुआ है, न ही हमारी कोई पोस्ट किसी दूसरे के कब्जे में है.\"", "इसी बैठक में रक्षा मंत्री राजनाथ सिंह ने कहा था ''कहीं कोई इंटेलिजेंस नाकाम नहीं हुआ.''", "लेकिन उनके इस बयान को लेकर विपक्ष हमलावर हो गया था. कांग्रेस नेता राहुल गांधी ने कहा कि चीन के आक्रमण के आगे प्रधानमंत्री नरेंद्र मोदी भारतीय ज़मीन सौंप चुके हैं.", "राहुल ने पूछा था , \"अगर यह ज़मीन चीन की थी, तो हमारे सैनिक क्यों मारे गए? और अगर मारे गए तो, कहां मारे गए?\"", "एस. जयशंकर के संवाददाता सम्मेलन के बाद सोशल मीडिया पर उनके बयान को लेकर चर्चा जारी है.", "सेंटर फ़ॉर पॉलिसी रिसर्च में सीनियर फ़ेलो सुशांत सिंह ने सवाल किया, \"विदेश मंत्री ने कहा कि मुद्दा ज़मीन कब्जे का नहीं फॉर्वर्ड डिप्लॉयमेन्ट का है. बात ये है कि जिन जगहों पर गश्त आप 2020 से पहले लगाते थे, अगर चीनी सैनिकों के फॉर्वर्ड डिप्लॉयमेन्ट के कारण सीमा पर वहां आप गश्त लगा नहीं पा रहे हैं तो ये ज़मीन का मुद्दा है.\"", "एक अन्य ट्वीट में उन्होंने लिखा, \"अगर उनकी तैनाती से भारत के गश्त करने के अधिकार पर असर नहीं पड़ता तो कोई मुद्दा नहीं बनता, लेकिन डेपसांग और डेमचोक में चीन रुकावट पैदा कर रहा है, वहां फॉर्वर्ड डिप्लॉयमेन्ट एलएसी पर भारत की तरफ है.\"", "\"क्या स्थायी समाधान के तौर पर ये मोदी सरकार को स्वीकार्य है?\"", " नाम के इतिहासकार और लेखक लिखते हैं, \"घरेलू राजनीतिक कारणों से सरकार सच्चाई को तोड़-मरोड़ पेश कर रही है, यही कारण है कि चीन सीमा पर सैलेमी स्लाइसिंग टैकटिक अपना रहा है.\"", "कूटनीति के मामले में सैलेमी स्लाइसिंग टैकटिक या सैलेमी स्लाइसिंग एक कड़ी में की जाने वाली छोटी-छोटी घटनाओं को कहते हैं जिनका मिलाजुला और बड़ा असर पड़ सकता है.", "'वहीं बेल्ट एंड रोड: अ चाइनीज़ वर्ल्ड ऑर्डर' के लेखक ब्रूनो मार्सियाज़ लिखते हैं \"जयशंकर ने ", " से शिकायत की थी कि वो भारत के साथ खड़ा नहीं हुआ, लेकिन फिर वो ये कहते हैं कि चीन ने भारत की ज़मीन पर कब्ज़ा नहीं किया. लेकिन अगर यूरोपीय संघ ने उसका समर्थन किया होता तो भारत की नाराज़गी बढ़ जाती क्योंकि फिर उसका मतलब ये होता कि चीन ने असल में भारत की ज़मीन पर कब्ज़ा किया है.\""]},
{"Heading": "कनाडा पढ़ने गए सैकड़ों भारतीय छात्रों पर डिपोर्ट होने का ख़तरा, क्या है पूरा मामला?", "URL": "https://www.bbc.com/hindi/articles/ck7de32xmdpo", "Content": ["प्रधानमंत्री जस्टिन ट्रूडो ने कहा, \"हमारा उद्देश्य अपराधियों की पहचान करना है, न कि पीड़ितों को दंडित करना.\"", "ट्रूडो देश की संसद में एनडीपी नेता जगमीत सिंह के पूछे एक सवाल का जवाब दे रहे थे.", "बता दें कि पढ़ाई पूरी कर चुके सैकड़ों भारतीय छात्रों पर कनाडा आने के लिए फ़र्जी दस्तावेज़ों का इस्तेमाल करने का आरोप है, जिसके परिणामस्वरूप उन्हें कनाडा में स्थायी निवास नहीं दिया जा सकता है.", "छात्रों ने अपनी पढ़ाई पूरी कर ली है, उन्हें डिपोर्ट किया जा सकता है.", "ये छात्र कनाडा के रोड एजेंटों के धोखे और अपने भविष्य को लेकर विरोध भी कर रहे हैं.", "सरकार में सहयोगी दल एनडीपी के नेता जगमीत सिंह ने सवाल किया कि क्या प्रधानमंत्री आव्रजन धोखाधड़ी के शिकार भारतीय छात्रों को स्थायी नागरिकता देने पर विचार करेंगे?", "इस सवाल के जवाब में जस्टिन ट्रूडो ने कहा, “हर मामले का मूल्यांकन किया जाएगा और पीड़ितों को अपना पक्ष रखने का मौक़ा दिया जाएगा.”", "इसके साथ ही उन्होंने कहा कि उनका मकसद धोखाधड़ी के शिकार लोगों को सज़ा देना नहीं बल्कि दोषियों की पहचान करना है.", "ट्रूडो के इस बयान के बाद प्रभावित छात्रों को कुछ राहत मिलने की उम्मीद है.", "इससे पहले कनाडा की कंजर्वेटिव पार्टी के सांसद ब्रैड रेडेकोप ने भी कहा था कि देश में इमिग्रेशन कमेटी से अंतरराष्ट्रीय छात्र प्रस्ताव पारित किया गया है.", "उन्होंने इसकी जानकारी देते हुए एक वीडियो जारी किया था और कहा था कि इस प्रस्ताव के पारित होने से कनाडा में पढ़ाई करने आए छात्रों को राहत मिलेगी और देश की नागरिकता लेने वालों को भी आसानी होगी.", "कनाडा में सैकड़ों भारतीय छात्र हैं जिन पर फ़र्ज़ी दस्तावेज़ों के आधार पर इमिग्रेशन करने का आरोप है. इनमें से ज़्यादातर मामले 2016-17 के हैं.", "पढ़ाई पूरी कर चुके इन छात्रों को कनाडा से डिपोर्ट किया जा सकता है.", "छात्रों ने ख़ुद को बेकसूर बताया है. उनका आरोप है कि स्टडी वीज़ा के लिए आवेदन करने में उनकी मदद करने वाले एजेंटों ने उनके साथ धोखाधड़ी की है.", "कनाडा में डिपोर्ट  होने से बचने के लिए भारतीय छात्र विरोध कर रहे हैं.", "ऐसे ही मामलों में शामिल एक वकील के मुताबिक़ फ़र्ज़ी दस्तावेज़ों के मामले में शामिल छात्रों की संख्या 150 से 200 हो सकती है.", "पंजाब का एक ऐसा छात्र लवप्रीत सिंह है जिसे 13 जून को डिपोर्ट किया जा रहा है.", "इसी साल मार्च में ", "  ने उन पंजाबी छात्रों से बात की जिन्हें कनाडा से डिपोर्ट किया जा सकता है.", "इन छात्रों ने ख़ुद को बेकसूर बताया. उनका दावा है कि जालंधर में एक इमिग्रेशन कंसल्टेशन एजेंसी ने उनके साथ कथित तौर पर धोखाधड़ी की है.", "जिन छात्रों से बीबीसी ने बात की उनका कहना है कि वो बेकसूर हैं और उन्हें जालंधर की एक इमिग्रेशन कंसल्टेशन एजेंसी ने कथित तौर पर धोखा दिया और उन्होंने ही ये दस्तावेज़ मुहैया करवाए थे. हालांकि क्या दूसरी एजेंसियां भी इस मामले में शामिल हैं, ये साफ़ नहीं.", "इससे पहले अमेरिका की एक फ़र्ज़ी यूनिवर्सिटी में दाखिला लेने के मामले में 100 से अधिक भारतीय छात्रों की गिरफ़्तारी की ख़बर ने तूल पकड़ा था.", "बीबीसी से इन छात्रों में एक डिंपल ने कनाडा से फ़ोन पर बातचीत में कहा, \"मेरे आंखों के आगे अंधेरा ही अंधेरा है. मैं न तो आगे जा सकती हूं और न ही पीछे जा सकती हूं.”", "वो दिसंबर 2017 में स्टूडेंट वीज़ा पर कनाडा आई थीं. अब उनकी शादी हो चुकी है और उनके पति भारत में हैं.", "मध्यमवर्गीय परिवार की डिंपल के घर में उनके तीन भाई-बहन हैं. पंजाब के जालंधर में रहने वाले उनके पिता दर्जी हैं, और मां गृहणी.", "साइंस से मास्टर्स की पढ़ाई करने वाली डिंपल लंबे वक़्त से नौकरी तलाश रही थीं.", "वो कहती हैं, \"दो बार बैंक का इम्तिहान दिया. वो नहीं क्लीयर हुआ. उन सबसे तंग आकर मैंने यहां (कनाडा) का अप्लाई किया था, कि उधर तो कुछ होगा. इतनी पढ़ाई की है उसका तो फायदा होना चाहिए.\"", " ", "डिंपल को उनके एक रिश्तेदार ने जालंधर की एजुकेशन ऐंड इमिग्रेशन सर्विसेज़ और इससे जुड़े ब्रजेश मिश्रा के बारे में बताया था.", "वो कहती हैं, “उस समय वो बहुत इनोसेंट था, उन्होंने मेरे सारे दस्तावेज़ देखे थे.”", "आख़िरकार उन्हें नवंबर 2017 में कनाडा का वीज़ा मिल गया.", "कनाडा से फ़ोन कॉल पर वो कहती हैं, \"उन्होंने मुझे बताया कि एक कॉलेज ने मेरे दस्तावेज़ों को स्वीकार लिया है और कॉलेज एडमिशन लेटर आ गया है.\"", "डिंपल ने कनाडा में कंप्यूटर नेटवर्किंग के कोर्स के लिए अप्लाई किया था जिसके लिए उन्होंने उस वक़्त 12 लाख रुपये नकद दिए. इसमें उनकी कॉलेज फ़ीस और अन्य खर्च शामिल था.", "लेकिन कनाडा में आने के दो दिन के बाद ही डिंपल को बताया गया कि उनके कॉलेज में हड़ताल है और वो किसी दूसरे कॉलेज में अप्लाई करें. उनके पुराने कॉलेज की फ़ीस को वापस लौटा दिया गया.", "डिंपल ने कनाडा में अपनी पढ़ाई 2019 में पूरी की. उन्हें वर्क परमिट भी मिला. लेकिन उन्हें तब झटका लगा जब मई 2022 में स्थायी निवासी की उनकी अर्ज़ी पर जवाब आया कि जिस कॉलेज को उन्होंने पहले चुना था उसका स्वीकृति पत्र फ़र्ज़ी था.", "इसी स्वीकृति पत्र के आधार पर उन्हें भारत में कनाडा का छात्र वीज़ा और कनाडा में प्रवेश मिला था. ", "यह कैसे हुआ, इसे लेकर अभी भी कई सवाल हैं.", "डिंपल को इमिग्रेशन अधिकारियों से मिलने को कहा गया. फिर, इस साल जनवरी में एक सुनवाई के बाद, उन्हें \" एक्सक्लूशन आर्डर \" दिया गया.", "एक्सक्लूशन आर्डर के तहत, आपको एक वर्ष के लिए कनाडा से बाहर भेजा जाता है. लेकिन अगर आपने अपने बारे में ग़लत जानकारी दी है तो आपको कनाडा से पांच साल के लिए प्रतिबंधित कर दिया जाता है.", "इमिग्रेशन अधिकारियों से मुलाक़ात पर डिंपल कहती हैं, “इंटरव्यू के दौरान मैं इतनी डरी हुई थी कि कुछ भी नहीं बोली. मैंने सोचा कि मुझे तुरंत भारत डिपोर्ट कर दिया जाएगा.”", "उन्होंने कनाडा के फ़ेडरल कोर्ट में इस आदेश को चुनौती देते हुए एक याचिका दायर की है. उनके वकील जसवंत सिंह मंगत भी इसी तरह की स्थिति में फंसे कई छात्रों के वकील हैं.", "उनका कहना है कि ज़्यादातर मामलों में भारी भरकम फ़ीस लेकर फ़र्ज़ी प्रवेश पत्र जारी किए गए. इन्हीं दस्तावेज़ों के आधार पर वीज़ा आवेदन जमा हुए और वीज़ा जारी हुए.", "छात्रों के कनाडा आने के बाद या फिर कनाडा आने से ठीक पहले भारतीय आप्रवासन एजेंसी ने छात्रों से कहा कि वो किसी कारण अपना दाखिला किसी और कॉलेज में करवा लें.", "बहुत सारे छात्रों ने नए कॉलेजों में अपने कोर्स पूरे किए, वर्क परमिट के लिए अप्लाई किया लेकिन जब उन्होंने पर्मानेंट रेज़िडेंसी के लिए आवेदन दिया तो तब उन्हें बताया गया कि उनके पूर्व कॉलेज के ऐडमिशन लेटर जाली हैं.", "डिंपल पूछती हैं, \"जब आप्रवासन अधिकारियों को हवाई अड्डों पर, वीज़ा जारी करते हुए ये नहीं पता चला कि दस्तावेज़ जाली हैं तो हमसे कैसे उम्मीद की जा रही है कि हमें ये पता चल जाए.\"", "हमने इस बारे में एजुकेशन ऐंड माइग्रेशन सर्विसेज़ और ब्रजेश मिश्रा से बात करने की कोशिश की लेकिन संपर्क नहीं हो पाया.", "चमनदीप सिंह पंजाब के एक मध्यमवर्गीय परिवार से ताल्लुक रखते हैं और बेहतर जीवन की उम्मीद में कनाडा चले गए.", "वे कहते हैं, \"जब मैंने स्टूडेंट वीज़ा लेने की कोशिश शुरू की, तो मुझे सिस्टम के बारे में पता नहीं था, इसलिए मैंने एक एजेंट को हायर किया.\" ", "\"नहीं पता था कि वे ऐसे नकली दस्तावेज़ों का इस्तेमाल कर सकते हैं.\" ", "उन्होंने कनाडा में इंजीनियरिंग कोर्स के लिए आवेदन किया और इसके लिए 14-15 लाख रुपये दिए. इसलिए उन्हें कर्ज़ लेना पड़ा.", "इस पूरे प्रकरण पर उनका कहना है, “यहां का लाइफस्टाइल तो बेहतर है, लेकिन यहां भारत से ज़्यादा मेहनत करनी पड़ती है. दूर से लगता है की यहां बहुत पैसा है, अब ऐसा नहीं है. आपको सही एजेंट चुनना होगा.", "वो कहते है, \"जब हम जालंधर जाते थे, एजेंट हर जगह दिखाई देते थे, लेकिन हम उस एजेंसी के ख़िलाफ़ क़ानूनी कार्रवाई नहीं कर सकते क्योंकि हमारे पास कोई सबूत नहीं है कि उन्होंने हमारी फ़ाइल तैयार की है.\" ", "चमनदीप कहते हैं, \"मेरा सपना था कि लाइफ़स्टाइल अच्छी होगी. ख्वाब और हक़ीक़त में बड़ा फ़र्क़ होता है.\"", "इस पूरे प्रकरण से चमनदीप समेत कई छात्रों की उम्मीदें टूट गई हैं. ये छात्र व्हाट्सएप ग्रुप पर संपर्क में रहते हैं.", "संसद में कनाडा की कंज़र्वेटिव पार्टी के सांसद ब्रैड रेडेकोप ने कहा कि देश में इमिग्रेशन कमेटी से इंटरनेशनल स्टूडेंट प्रपोज़ल पास किया गया है.", "उन्होंने इसकी जानकारी देते हुए एक वीडियो जारी कर कहा था कि इस प्रस्ताव के पारित होने से कनाडा में पढ़ाई करने आए छात्रों को राहत मिल सकती है.", "देश में स्थायी निवास लेने के इच्छुक छात्रों की मुश्किलें भी कम होंगी.", "वहीं कनाडा के इमिग्रेशन मंत्री शॉन फ्रेजर ने भी एक ट्वीट शेयर कर देश में अंतरराष्ट्रीय छात्रों की समस्याओं को लेकर कार्रवाई का आश्वासन दिया है.", "उन्होंने अपने ट्वीट में लिखा, “हम उन छात्रों के लिए समाधान ढूंढ रहे हैं, जो फ़र्ज़ी कॉलेज प्रवेश पत्र के साथ कनाडा में प्रवेश करने के कारण अनिश्चितता का सामना कर रहे हैं.”", "\"जिन्होंने यहां पढ़ने की सच्ची इच्छा रखने वाले लोगों का फायदा उठाया है, उन्हें इसके  परिणामों का सामना करना पड़ेगा.\"", "जानकारों की मानें तो भारतीय अधिकारियों को छात्रों को ठगने वाली एजेंसियों के ख़िलाफ़ कार्रवाई करनी चाहिए.", "छात्रों को भी कोई भी क़दम उठाने से पहले ख़ुद को शिक्षित करना चाहिए. वे विश्वसनीय एजेंटों और कॉलेजों के बारे में और जाने और समझें."]},
{"Heading": "ब्रिक्स में चीन के एजेंडे से भारत को क्यों रहना चाहिए सावधान?", "URL": "https://www.bbc.com/hindi/media-65857388", "Content": ["भारत जिस ब्रिक्स का सदस्य है, वो चर्चा में क्यों है?", "क्या ब्रिक्स के बहाने चीन बढ़ाना चाहता है अपना दबदबा? ", "क्या चीन और रूस बनाना चाहते हैं एक नया वर्ल्ड ऑर्डर या फिर पश्चिमी देशों के खिलाफ एकजुट होने का मंच बन रहा है ब्रिक्स? भारत को होगा फायदा या नुकसान.  भारत समेत दुनिया के 5 देशों के इस मंच में क्यों शामिल होना चाहते हैं कई देश? ये सारे सवाल क्यों उठे, आइए जानते हैं जवाब.", "वीडियो: सारिका सिंह, रोहित लोहिया"]},
{"Heading": "बुलेट ट्रेन, वंदे भारतः सुपर फ़ास्ट ट्रेनों की सुरक्षा सुनिश्चित करना कितनी बड़ी चुनौती?", "URL": "https://www.bbc.com/hindi/articles/cjmy2gmjng3o", "Content": ["बीबीसी न्यूज़ गुजराती, अहमदाबाद", "राजधानी एक्सप्रेस से लेकर वंदे भारत और बुलेट ट्रेन तक, भारतीय रेलवे अपने बेड़े में अधिक से अधिक सेमी हाई स्पीड और हाई स्पीड ट्रेनें शामिल कर कायाकल्प करने की कोशिश में है.  ", "दुनिया के सबसे अधिक आबादी वाले देश रेलवे नेटवर्क एक लाइफ़ लाइन है.", "अब भारतीय रेलवे नई और तेज़ रफ़्तार ट्रेनों को शामिल कर भारतीयों को भरोसा दिलाना चाहता है कि औपनिवेशिक काल से चले आ रहे इस यातायात सिस्टम में अब एक नए युग की शुरुआत हो चुकी है.   ", "हालांकि पिछले हफ़्ते ओडिशा में हुए भीषण रेल हादसे ने रेलवे की सुरक्षा से जुड़ी बुरी यादों को ताज़ा कर दिया है.", "कुछ जानकार ये सवाल पूछ रहे हैं कि इस तरह के हादसों के बीच भारतीय रेलवे तेज़ रफ़्तार ट्रेनों के अपने लक्ष्य को कैसे हासिल करेगा? ", "और क्या देश रेलवे पटरियों पर तेज़ रफ़्तार से दौड़ने के लिए तैयार है? ", "भारत के पास सेमी हाई स्पीड श्रेणी की कई ट्रेनें हैं, जैसे वंदे भारत और गतिमान एक्सप्रेस. ", "इसके अलावा राजधानी एक्सप्रेस, शताब्दी एक्सप्रेस, दुरंतो, तेजस, गरीब रथ और सुविधा एक्सप्रेस तो हैं ही.", "इस समय कुल 22 वंदे भारत ट्रेनें हैं, जिनकी रफ़्तार 160 किलोमीटर प्रति घंटे तक हो सकती है, हालांकि इनकी स्वीकृत रफ़्तार 130 किलोमीटर प्रति घंटे ही है. अभी इन ट्रेनों को अपनी स्वीकृत रफ़्तार तक पहुंचना ही बाकी है. ", "भारतीय रेलवे के विज़न के अनुसार, आने वाले सालों में वंदे भारत जैसी सेमी हाई स्पीड ट्रेनें और अहमदाबाद-मुंबई बुलेट ट्रेन जैसी हाई स्पीड ट्रेनें आने वाली हैं. ", "कुछ एक्सपर्ट मानते हैं कि भारत को इन ट्रेनों को लांच करने से पहले, इनके लायक आधारभूत ढांचे विकसित करने पर पहले ध्यान देना चाहिए.", "सुधांशु मणि रिटायर्ड आईआरएस अधिकारी हैं. वे इंडियन कोच फ़ैक्ट्री के जनरल मैनेजर थे, उनके ही कार्यकाल में ", " का डिज़ाइन बनाया गया था, जिसे बाद में वंदे भारत नाम दिया गया था.", "वे कहते हैं, “नई ट्रेनें जैसे सेमी हाई स्पीड ट्रेनें लाने से पहले सिग्नलिंग सिस्टम पर और काम किया जाना ज़रूरी है.”", "सुधांशु मणि ने बीबीसी से कहा, “पीएम मोदी ने बनारस से जो पहली वंदे भारत ट्रेन का उद्घाटन किया था उसकी रफ़्तार 96 किलोमीटर प्रति घंटे थी. ये सच है कि इन ट्रेनों की औसत रफ़्तार कम है.”", " उनके मुताबिक़, “जब तक ट्रैक को अपग्रेड नहीं किया जाएगा, रफ़्तार हासिल करना मुश्किल है. अगर हम ट्रैक पर रफ़्तार चाहते हैं तो ट्रैक अपग्रेड के साथ कवच जैसा फुलप्रूफ़ सिस्टम वक़्त की ज़रूरत है.”", "सुधांशु मणि समझाते हैं, “मौजूदा ट्रैक और बाकी ढांचे 130 किलोमीटर प्रति घंटे की रफ़्तार के लायक हैं लेकिन ये सेमी हाई स्पीड ट्रेनों के लिए पर्याप्त नहीं है.”", "2023-24 के आम बजट के बाद रेल मंत्री अश्विनी वैष्णव ने 7000 किलोमीटर नए ट्रैक बिछाने की घोषणा की थी और कहा था कि उससे पहले के वित्त वर्ष में 4500 किलोमीटर का लक्ष्य हासिल कर लिया गया था.", "अप्रैल 2023 तक 22 वंदे भारत ट्रेनें सेवा में हैं, जिनमें एक भी स्वीकृत रफ़्तार तक नहीं पहुंच सकी है.  ", "मध्य प्रदेश के एक आरटीआई एक्टिविस्ट चंद्र शेखर गौड़ को दिए एक जवाब में भारतीय रेलवे ने कहा था कि 2021-22 में वंदे भारत की औसत रफ़्तार 84.48 और 2022-23 में 81.38 किलोमीटर प्रति घंटे थी.  ", "गौड़ कहते हैं, “तेज़ रफ़्तार ट्रेनों के बारे में बहुत बातें हुईं लेकिन ये रफ़्तार नहीं पकड़ सकीं. यहां तक कि समय से चलने के मामले में भी ये असंतोषजनक हैं.”", "सुधांशु मणि का कहना है कि सेमी हाई स्पीड ट्रेनों के लिए कवच जैसे सिस्टम की निहायत ज़रूरत है. साथ ही आवंटित फंड का सही से इस्तेमाल होना चाहिए.", "जबकि रिटायर्ड आईआरएस अधिकारी महेश मंगल का कहना है कि कवच जैसा सिस्टम तभी प्रभावी होगा जब ये सभी रूटों पर लगाया जाए. एक दो रूट पर लगाने से काम नहीं चलेगा.", "रेल मंत्रालय से जुड़े आरडीएसओ (रिसर्च, डिज़ाइन एंड स्टैंडर्ड आर्गेनाइजेशन) ने कवच सिस्टम विकसित किया है. ", "यह सिस्टम एक ही पटरी पर आ गई दो ट्रेनों की टक्कर को रोकने के लिए लोको पायलट को अलर्ट करता है. अगर लोको पायलट की ओर से कोई निर्देश नहीं मिले तो यह सिस्टम अपने आप ब्रेक लगा देता है.  ", "साथ ही यह इंजन स्टार्ट होने के समय सभी तकनीकी पक्षों की ऑटोमेटिक जांच करता है. ", "मणि कहते हैं कि यह स्वदेशी प्रणाली है और बहुत महंगी नहीं है. वर्तमान में यह देश के विशाल ट्रेन रूटों के एक छोटे से हिस्से पर कार्यरत है. इसे सेमी हाई स्पीड वाले रूटों पर लगाना प्राथमिकता होनी चाहिए.", "महेश मंगल आरडीएसओ में जनरल मैनेजर थे जब कवच सिस्टम की टेस्टिंग  हो रही थी. ", "वो कहते हैं, “ट्रेनों में सिर्फ कवच सिस्टम लगा देने से यह सिस्टम पूरी तरह काम नहीं करेगा. बल्कि इसके लिए रेलवे ट्रैक पर हर एक किलोमीटर पर आएफ़आईडी लगाना पड़ेगा, जो कंट्रोल सेंटर को हर मिली सेकंड पर सूचना भेजता है.”", "हर वंदे भारत ट्रेन में दो कवच सिस्टम लगे होते हैं. हालांकि टक्कर रोकने और रफ़्तार पर निगरानी रखने में ये तभी मदद कर सकते हैं जब पूरा रूट आरएफ़आईडी से लैस हो. ", "मंगल ने बीबीसी से कहा, “फिलहाल वंदे भारत का कोई भी ऐसा रूट नहीं है जो आरएफ़आईडी से लैस हो. इसके बिना वंदे भारत ट्रेनों का 160 किलोमीटर प्रति घंटे की रफ़्तार हासिल करना मुश्किल है.”", "जानकारों का मानना है कि 160 किलोमीटर प्रति घंटे की रफ़्तार हासिल करने के लिए रेलवे ट्रैक का अपग्रेड होना ज़रूरी है. ", "_____________________________________________________________________________", "_____________________________________________________________________________", "भारत में रेल डीरेलमेंट और उनमें सुधार के उपायों पर 2020 में किए गए अध्ययन के मुख्य लेखक प्रकाश कुमार सेन ने रॉयटर्स को बताया, “सुरक्षा के रिकॉर्ड में सुधार है लेकिन अभी बहुत कुछ किया जाना बाकी है.” सेन किरोड़ीमल इंस्टीट्यूट ऑफ़ टेक्नोलॉजी में मैकेनिकल डिपार्टमेंट के हेड भी हैं. ", "उन्होंने बताया, “इस तरह के हादसों में मानवीय ग़लतियां और ट्रैक रखरखाव पर कम ध्यान आम कारण हैं. वर्कर बहुत कुशल नहीं होते या उनपर काम का बोझ बहुत ज़्यादा होता है और उन्हें आराम करने की भी फुर्सत नहीं मिलती.” ", " हालांकि दूसरी तरफ़ भारतीय रेलवे, पिछले सालों के मुकाबले दुर्घटनाओं में कमी को सुरक्षा के प्रति अपनी सतर्कता का सबूत मानती है.", "सरकार ने घोषणा की है कि अहमदाबाद-मुंबई बुलेट ट्रेन की स्वीकृत रफ़्तार 360 किलोमीटर प्रति घंटा होगी. दोनों शहरों के बीच 508 किलोमीटर की दूरी को यह 2 घंटे सात मिनट में तय करेगी.", "यह ट्रेन शिंकांसेन टेक्नोलॉजी से लैस होगी जिसे जापान 1960 से ही इस्तेमाल कर रहा है.", "नेशल हाई स्पीड रेल कार्पोरेशन लिमिटेड की एक रिपोर्ट- इंडियाज़ बुलेट ट्रेन राइड, द जर्नी सो फ़ार- के मुताबिक़, इस जापानी टेक्नोलॉजी की ख़ास बात है शून्य दुर्घटना. ", "शिंकांसेन ऑटोमेटिक ट्रेन कंट्रोल (डीएस-एटीसी) में टक्कर रोकने और स्टेशन से बिना इजाज़त गुजरने को रोकने के लिए स्पेशल ब्रेकिंग सिस्टम होता है. ", "इसमें रफ़्तार बढ़ाने का नियंत्रण पूरी तरह मैनुअल होता है, हालांकि समय से ब्रेक लगाने में विफल होने पर ऑटोमेटिक ब्रेक सक्रिय हो जाता है. ", "रिपोर्ट के अनुसार, इस ट्रेन के लिए ट्रैक के किनारे सिग्नल नहीं होंगे. सिग्नल का सिस्टम ड्राईवर के केबिन में डैशबोर्ड पर होगा. ", "गवर्नमेंट ऑफ़ जापान की वेबसाइट के अनुसार, शिंकांसेन के नाम से प्रसिद्ध बुलेट ट्रेन का नेटवर्क का सेफ़्टी रिकॉर्ड बिल्कुल साफ़ है. 1964 में जब ये शुरू हुआ तबसे इसकी रफ़्तार 210 से 320 किलोमीटर प्रति घंटे हो चुकी है. ", "हालांकि बुलेट ट्रेन दुर्घटनाओं से पूरी तरह सुरक्षित हैं, ऐसा भी नहीं माना जाता है.", "सीजीटीएन की एक रिपोर्ट के अनुसार चीन के गुईझाउ प्रांत में हाई स्पीड ट्रेन पटरी से उतर गई थी और इसमें ड्राईवर की मौत हो गई जबकि सात यात्री घायल हो गए थे. ड्राईवर ने इमरजेंसी ब्रेक लगा दिया था. ", " बीबीसी ने नेशनल हाई स्पीड रेल कार्पोरेशन लिमिटेड से सेफ़्टी उपायों को लेकर सवाल किए थे लेकिन अभी तक कोई जवाब नहीं मिला. "]},
{"Heading": "यूपी में रेप सर्वाइवर लड़की के पिता ने ली अपनी जान, सवालों के घेरे में पुलिस", "URL": "https://www.bbc.com/hindi/articles/c4n9dye107ko", "Content": ["उत्तर प्रदेश के जालौन में एक नाबालिग के साथ रेप का मामला सामने आने के बाद परिजनों का दावा है कि रेप सर्वाइवर के पिता ने पाँच जून को आत्महत्या कर ली.", "परिवार वालों का कहना है कि पिता स्थानीय पुलिस की उपेक्षा से टूट गए थे और उन्होंने इसी निराशा में आत्महत्या कर ली.  ", "परिवार वालों के आरोप पर जालौन के पुलिस अधीक्षक का कहना है कि इस मामले में पुलिस पर उपेक्षा के जो आरोप लगे हैं, उनकी विभागीय जाँच चल रही है.", "सात जून को 17 वर्षीय  रेप सर्वाइवर के पिता की मौत का तीसरा दिन था, लेकिन  पूरा परिवार उन्हें याद करने या दुःख मनाने की स्थिति में ही नहीं था. ", "जब हम उनके घर पहुंचे तो सुबह सात बजे लड़की उरई जाने के लिए तैयार हो रही थी क्योंकि मजिस्ट्रेट के सामने उनका बयान दर्ज होने वाला था. ", "घर पर उसी दिन उनके पिता का नौबार (मृत्यु के बाद की एक रस्म) भी था.", "एक तरफ़ परिजनों को पुलिस की जाँच पूरी करवानी थी वहीं दूसरी ओर मौत के बाद की ज़रूरी रस्में पूरी होनी थी. इन सबके बीच घर में पुलिस मौजूदगी की वजह से परिजन आपस में भी एक दूसरे से बहुत ज़्यादा बात नहीं कर रहे थे. ", "रेप सर्वाइवर ने छत की सीढ़ियों पर बैठकर बीबीसी से बात की.", "रेप सर्वाइवर ने बताया, \"इस घटना के बाद से मुझे पीरियड्स ही नहीं आए. यह बात मैंने अपनी सहेली को बताई जो देवेंद्र और लक्ष्मी (सह-अभियुक्त) की बेटी है. उसने अपनी मम्मी लक्ष्मी को ये बात बताई्.  फिर उन लोगों ने मुझे अपने घर बुलाया और किट से मेरी जाँच की. उन्होंने मुझसे कहा कि तुम्हारे पेट में बच्चा है. फिर 25 मई को मुझे दवा लाकर खिला दी.\" ", "यह बताते हुए उसका गला रुंध आया.", "आपने अपने घर कब बताया, इस पर वो बोलीं, \"मुझे दवा खिलाने के बाद लक्ष्मी (सह-अभियुक्त) ने इस बात को पूरे गाँव में फैला दिया कि मैं माँ बनने वाली हूँ. इसके बाद मैंने अपनी बड़ी बहन को फ़ोन करके बताया. दीदी ने फिर मम्मी को फ़ोन किया. दवा खाने के बाद मुझे पीरियड आ गया है. यह बात हमने थाने में भी बताई थी.\"", "हालाँकि प्रशासन ने खुले तौर पर इस बात को न स्वीकार किया और ना ही नकारा. ", "रेप सर्वाइवर जिस प्रेग्नेंसी की बात कह रही हैं, उसका कहीं कोई ज़िक्र एफ़आईआर में नहीं है. पुलिस से मिली जानकारी के अनुसार मेडिकल रिपोर्ट में वो प्रेग्नेंट नहीं थी.", "बीते कई दिनों से जालौन ज़िले का यह रेप मामला मीडिया की सुर्ख़ियों में है.  पीड़ित परिवार ने पुलिस पर समझौते का दबाव बनाने का आरोप लगाया है. ", "उनका आरोप है कि पुलिस ने समझौता नहीं करने पर झूठे मामले में फंसाने की धमकी दी थी. ", "परिवार वालों का कहना है कि आहत होकर रेप सर्वाइवर के पिता ने मजबूरी में यह क़दम उठाया.", "मामले के तूल पकड़ने के बाद स्थानीय नेताओं की आवाजाही लगी है. परिवार हर आने वाले से सिर्फ़ इंसाफ़ दिलाने की बात कर रहा है.", "दरवाज़े के पास बैठी रेप सर्वाइवर की दादी अपने इकलौते बेटे की मौत को स्वीकार नहीं कर पा रही हैं. ", "वो रह-रहकर हर आने-जाने वाले से पूछ रही थी कि “कोई तो कह दे कि वो ज़िंदा है और अभी लौटकर आएगा. अकेला लड़का था हमारा. अब तो सबकुछ ख़त्म हो गया.”", "पिता के जूते और कपड़े दिखाते हुए उनकी बड़ी बेटी की आँखे नम हो गईं. छत पर पाँच जून की सुबह का बुझा हुआ चूल्हा पड़ा है जो उस दिन के बाद से अब तक जलाया नहीं गया है.", "परिवार वालों के मुताबिक 17 वर्षीय नाबालिग़ लड़की के साथ 28 मार्च 2023 को रेप हुआ था.", "परिवार वालों ने बताया कि अभियुक्तों ने धमकी देकर पीड़िता को इस मामले में चुप रहने को कहा था लेकिन जब उनकी प्रेग्नेंसी वाली बात पूरे गाँव में फैल गई तो उसने अपने घरवालों को बता दिया.", "रेप सर्वाइवर के माता-पिता और दो छोटे भाई दो महीने पहले ही पंजाब में गोलगप्पे का काम करने के लिए गए थे. ", "इस घटना को सुनने के बाद वो 30 मई को घर आए और 31 मई को एट थाने में मामले की एफ़आईआर दर्ज कराने गए.", "रेप सर्वाइवर की माँ ने पुलिस पर आरोप लगाते हुए कहा, \"हम लोग 31 मई को दोपहर दो बजे से लेकर रात 11 बजे तक थाने में बैठे रहे पर हमारी एफ़आईआर ही दर्ज नहीं की गई. (अब निलंबित) एट थाना प्रभारी ने उल्टा हमें ही धमकाया और कहा कि एक आवेदन लिखकर साइन कर दो कि हमलोग गाँव वालों के बहकावे में आकर इन्हें ग़लत फंसा रहे हैं. अगर ऐसा नहीं किया तो हम तुम्हारे पति को झूठे आरोप में फंसा देंगे.\"", "परिवार और गाँव वालों का कहना है कि पुलिस की तरफ़ से मामले में कोई सुनवाई न होते देख रेप सर्वाइवर के पिता ने पाँच जून 2023 को सुबह करीब 10 बजे घर में आत्महत्या कर ली. ", "इसके बाद मामले ने तूल पकड़ा और तीन अभियुक्तों को गिरफ़्तार किया गया.", "पुलिस के रवैये पर नाराज़गी जताते हुए पीड़िता की माँ कहती हैं, \"थाना प्रभारी के दबाव में आकर हम लोगों ने एक झूठे आवेदन में हस्ताक्षर कर दिए. जिसमें लिखाया गया कि गांव वालों के बहकावे में आकर हमने अभियुक्त देवेन्द्र और उसकी पत्नी लक्ष्मी को ग़लत फंसाया है.\"", "\"इस मामले में उनका कोई दोष नहीं है. मुख्य अभियुक्त डोलू ने ही रेप किया है. बाद में हमारे चचेरे देवर ने ऑनलाइन पोर्टल पर शिकायत दर्ज की. तब कहीं जाकर एट थाना वालों ने एफ़आईआर लिखी.\"", "एफ़आईआर की कॉपी के अनुसार, चार जून को रात 10.56 बजे एट थाने में तीन लोगों के ख़िलाफ़ एफ़आईआर दर्ज हुई. ", "इसमें मुख्य अभियुक्त डोलू उर्फ़ मानवेन्द्र पर रेप करने का आरोप है. ", "जबकि लक्ष्मी और उनके पति देवेन्द्र पर रेप सर्वाइवर को बहला फुसलाकर ले जाने का आरोप है. आईपीसी की धारा 376, और 120 बी लगाई गई है.", "रेप सर्वाइवर की मां एफ़आईआर लिखे जाने की जानकारी के बारे में कहती हैं, \"मुझे तो पति के मरने के बाद पता चला कि एफ़आईआर लिखी गई है. इन्हें (अभियुक्त लक्ष्मी, देवेन्द्र को) गिरफ़्तार इनके (पति के) मरने के बाद ही किया गया. एक तो हमारी बेटी के साथ ग़लत काम हुआ ऊपर से हमें ही समझौता करने की धमकी मिली जिसमें मेरे पति की जान चली गई.\"", "जालौन पुलिस अधीक्षक इराज राजा ने बीबीसी से कहा, \"परिजनों की तहरीर के अनुसार, तीनों अभियुक्त गिरफ़्तार किए जा चुके हैं. मुख्य अभियुक्त तीन जून को किसी दूसरे मामले में पहले से ही जालौन जेल में बंद था. उसे ड्रग्स के साथ गिरफ़्तार किया गया था. बच्ची का मेडिकल हो गया है. बुधवार को कोर्ट में सीआरपीसी की धारा 164 के तहत बयान भी दर्ज हो गए.\"", "इस पर एसपी इराज राजा ने जवाब दिया, \"मुझे ऑनलाइन पोर्टल के माध्यम से इस मामले की सूचना चार जून को प्राप्त हुई. उसी दिन तत्काल प्रभाव से एट थाने में एफ़आईआर दर्ज की गई. जिन दो पुलिसकर्मियों पर लापरवाही के आरोप परिजनों ने लगाए थे, उन्हें पाँच जून को ही निलंबित कर दिया गया था. अभी विभागीय जांच जारी है.\"", "सात जून को रेप सर्वाइवर के चचेरे चाचा ने एक प्रार्थना पत्र दिखाया, जिसे वो पुलिस अधीक्षक के पास देने की बात कह रहे थे, जिसमें उन्होंने निलंबित पुलिसकर्मी नरेन्द्र गौतम पर आरोप लगाया है कि इनके उत्पीड़न करने के बाद ही उनके भाई ने आत्महत्या जैसा क़दम उठाया इसलिए नरेन्द्र गौतम पर एफ़आईआर दर्ज की जाए.", "जब इस सवाल के जवाब में पुलिस अधीक्षक से बात हुई तो उन्होंने कहा, \"अभी विभागीय जाँच चल रही है अगर वो जाँच में दोषी पाए गए तो एफ़आईआर दर्ज की जाएगी.\"", "अभियुक्त देवेन्द्र के घर के पास में परचून की दुकान चलाने वाले रामदास ने बताया, \"जिस दिन देवेन्द्र के यहाँ उनकी छोटी बेटी का जन्मदिन (28 मार्च) था उस दिन मैं दुकान पर ही था. रात 11-12 बजे तक उनके यहाँ बाजा बजता रहा. नाचने गाने की खूब आवाज़ आ रही थी. पड़ोस की बहुत लड़कियाँ जुटी थीं पर ऐसा कुछ हुआ है, इसकी ख़बर नहीं मिली.\"", "वे कहते हैं, \"ग़रीबों की पुलिस कहां सुनती है. अगर सुनती तो छोटे-छोटे बच्चों से उनके पिता का साया न उठता. पूरा गाँव एकजुट हुआ तब इस मामले में पुलिस की इतनी कार्रवाई हुई. परिवार का इकलौता लड़का था. सज्जन था. उनके  मरने का पूरे गाँव को दुख है. मेहनत मज़दूरी करके परिवार का भरण-पोषण करता था. अब परिवार की ज़िम्मेदारी सँभालने वाला कोई नहीं है.\"", "रेप सर्वाइवर अपने चार भाई बहनों में दूसरे नम्बर पर हैं. ", "वह अपने दादा-दादी के पास रहती थी. घर में खाना बनाती थी और दिहाड़ी मज़दूरी करने जाती थी.", "अभियुक्त देवेन्द्र ठेकेदारी का काम करता है. उसके पास गाँव के ज़्यादातर मज़दूर तबके के लोग मज़दूरी करने आते हैं. रेप सर्वाइवर भी उनमें से थी.", "उनकी बड़ी बहन की शादी इसी साल 22 फ़रवरी में हुई थी जिसमें परिवार को अपनी डेढ़ बीघा ज़मीन दो लाख रुपये में गिरवी रखनी पड़ी.", "कर्ज़ चुकाने के लिए पिता दो महीने पहले गोलगप्पे का ठेला लगाने पंजाब चले गए थे. ", "साथ में इनकी माँ और दो छोटे भाई (10 और 12 साल के) भी गए थे.", "रेप सर्वाइवर के 60 वर्षीय दादा बताते हैं, \"बड़ी पोती की शादी में दो साल के लिए डेढ़ बीघा ज़मीन दो लाख रुपये में गाँव में ही एक पंडित जी के यहाँ रख दी थी. इस पर हर महीने दो रुपये सैकड़ा ब्याज है. उसे (बेटे को) इस कर्ज़ को चुकाने की बहुत चिंता थी. कहकर गया था कि आप चिंता मत करना दो साल में धीरे-धीरे कमाकर चुका देंगे. हम भैस चराने जाते हैं. दूध बेचकर घर का ख़र्च चलता है.\"", "आपको सरकारी आवास और शौचालय मिला है क्या?", "इस पर उन्होंने कहा, \"शौचालय तो मिला है पर घर अपनी मेहनत मजदूरी की कमाई से कुछ साल पहले ही बनवाया था. पेंशन बनवाई है पर अभी खाते में आई नहीं है, इसकी दादी को पहले से ही कम सुनाई पड़ता था अब जबसे बेटे की मौत हुई है, बहुत बड़ा सदमा उसके दिमाग़ में बैठ गया है.\"", "रेप सर्वाइवर के परिजनों ने छह जून को एट थाने में एक एप्लीकेशन भी दी है, जिसमें अभियुक्त देवेन्द्र और उसकी पत्नी लक्ष्मी पर आत्महत्या करने के लिए उकसाने का आरोप लगाया गया है.", "जब एट थाना प्रभारी कृष्ण पाल सरोज से बीबीसी ने इस बारे में बात की तो उन्होंने कहा, \"दोनों के ख़िलाफ़ उसी दिन आईपीसी की धारा 306 के तहत मामला दर्ज कर लिया गया था.\"", "अभियुक्त लक्ष्मी और देवेन्द्र का घर रेप सर्वाइवर के घर से कुछ ही दूरी पर है, जहाँ अभी ताला लगा है.", "उनके घर के ठीक बगल में उनके ख़ास परिवार के रहने वाले एक व्यक्ति ने नाम न छापने की शर्त पर हमसे बात की.", "वे कहते हैं, \"पुलिस एक दिन और पकड़कर ले गई थी पर अगले ही दिन छूटकर आ गया. अभी जब बात बढ़ी तब पुलिस फिर पकड़कर ले गई. इंसाफ़ न मिलने की वजह से उस सज्जन आदमी की जान चली गई.”", "\"जिस दिन फांसी की बात गाँव में फ़ैली पूरे गाँव ने मिलकर पुलिस के ख़िलाफ़ नारेबाजी की. हमलोगों ने डेड बॉडी उतरने नहीं दी जब एक सीनियर अधिकारी आए और उन्होंने भरोसा दिलाया कि न्याय मिलेगा तब हमलोगों ने मिट्टी लगने दी.”", "वहीं रेप सर्वाइवर के चाचा जो पहले दिन से इस पूरे मामले में साथ रहे, उनका कहना है, \"अगर पुलिस टार्चर नहीं करती तो वो कभी आत्महत्या जैसा क़दम नहीं उठाते. उनके दिमाग़ में यह बात बैठ गई कि हम अपनी बेटी को न्याय नहीं दिलवा पाएंगे.”"]},
{"Heading": "कनाडा पढ़ने गए सैकड़ों भारतीय छात्रों पर डिपोर्ट होने का ख़तरा", "URL": "https://www.bbc.com/hindi/media-65866907", "Content": ["सैकड़ों भारतीय छात्रों पर कनाडा आने के लिए फ़र्जी दस्तावेज़ इस्तेमाल करने का आरोप है.", "इस कारण उन्हें कनाडा में स्थायी निवास मिल पाना मुश्किल है.", "ये छात्र पढ़ाई करने के लिए कनाडा गए थे. इनमें से अधिकतर मामले 2016-17 के हैं. इन छात्रों पर अब डिपोर्टेशन का ख़तरा मंडरा रहा है.", "आवाज़: प्रेरणा ", "वीडियो: सदफ़ ख़ान"]},
{"Heading": "रेलवे सुरक्षा का पैसा फुट मसाजर, क्रॉकरी और जैकेट पर ख़र्च हुआः सीएजी रिपोर्ट - प्रेस रिव्यू", "URL": "https://www.bbc.com/hindi/articles/cjk8xv0m3pvo", "Content": ["इसके अलावा इस फंड से बाग़ीचे बनाए गए और तिरंगा झंडा भी लगाया गया.", "दिसंबर 2022 में पेश की गई सीएजी की एक रिपोर्ट में ये तथ्य सामने आए हैं.", "अख़बार लिखता है कि इस रिपोर्ट में 11,464 वाउचरों का दिसंबर 2017, मार्च 2019, सितंबर 2019 और जनवरी 2021 में औचक निरीक्षण किया गया था.", "इस रिपोर्ट में कहा गया है कि सुरक्षा फंड के तहत 48.21 करोड़ रुपये के ‘ख़र्च की ग़लत बुकिंग’ दिखाई गई है.", "रेलवे सुरक्षा को मज़बूत करने के मक़सद से बनाए गए राष्ट्रीय रेल सुरक्षा कोष को सरकार ने साल 2017-18 के बजट में पेश किया था.", "उस वक्त तत्कालीन वित्त मंत्री अरुण जेटली ने कहा था, “यात्रियों की सुरक्षा के लिए, अगले पांच सालों के भीतर एक लाख करोड़ रुपए का राष्ट्रीय रेल सुरक्षा कोष बनाया जाएगा. सरकार इस फंड के लिए सीड कैपिटल देगी. इसके अलावा रेलवे अपने स्रोतों और राजस्व से भी बाकी संसाधन जुटाएगा.”", "पिछले सप्ताह ओडिशा के बालासोर में हुए रेल हादसे में कम से कम 288 लोग मारे गए थे. इस हादसे के बाद रेल सुरक्षा को लेकर सवाल उठ रहे हैं. ", "भारत के सूचना और प्राद्योगिकी मंत्री राजीव चंद्रशेखर ने कहा है कि भारत आर्टिफ़ीशियल इंटेलिजेंस (एआई) के क्षेत्र को रेगुलेट करेगा.", "द इंडियन एक्सप्रेस की एक ", "के मुताबिक़ राजीव चंद्रशेखर ने कहा है कि भारत जल्द ही ऑनलाइन गेमिंग को नियमित करने के लिए भी तीन सिद्धांतों के आधार पर नियम लाएगा. ये होंगे- नुक़सान, लत और जुआ. ", "उनका कहना था कि इसका मक़सद भारत के 'डिजीटल नागरिकों को सुरक्षा देना होगा'.", "राजीव चंद्रशेखर ने ये भी बताया कि अभी सरकार आर्टिफ़ीशियल इंटेलिजेंस को नौकरियों के लिए ख़तरे के रूप में नहीं देख रही है.", "उन्होंने कहा कि टेक्नोलॉजी के क्षेत्र में पिछले पांच सालों में एक करोड़ से अधिक रोज़गार के अवसर पैदा हुए हैं. उन्होंने कहा कि ये संभव है कि अगले पांच-दस सालों में एआई इतना इंटेलिजेंट हो जाए कि कुछ सेक्टरों में मानव कर्मचारियों की जगह लेने लगे. लेकिन वर्तमान में एआई सिर्फ़ टॉस्क पूरे करने तक ही सीमित है. ", "उन्होंने ये भी कहा कि ये संभव है कि अगले कुछ सालों में एआई नौकरियों की जगह लेने लगेगा.", "उन्होंने ये भी कहा कि भले ही एआई ने एक हलचल पैदा की है लेकिन सरकार को नहीं लगता है कि  अगले कुछ सालों में ये नौकरियां खाने लगेगा. ", "द इंडियन एक्सप्रेस की एक ", "के मुताबिक़ मणिपुर में शुक्रवार को हुई ताज़ा हिंसा में तीन लोगों की मौत हुई है.", "रिपोर्ट के मतुाबिक़ कांगपोक्पी ज़िले में एक गांव पर हुए हमले में एक बुज़ुर्ग महिला समेत तीन लोग मारे गए.", "गांव वालों का आरोप है कि ये हमला वर्दी पहनकर आए लोगों ने किया है.", "इस हमले से कुछ देर पहले ही राज्य सरकार के सुरक्षा सलाहकार कुलदीप सिंह ने कहा था कि पिछले 48 घंटों में यहां हिंसा की कोई वारदात नहीं हुई है.", "कूकी आबादी वाले खोकेन गांव के लोगों का कहना है कि हमलावर सुबह क़रीब चार बजे आए थे और गोलियां चलानी शुरू कर दी. ", "गांव वालों का दावा है कि हमलावर गांव में क़रीब दो घंटे तक रहे. पुलिस ने इस हमले में तीन लोगों के मारे जाने और दो के घायल होने की पुष्टि की है. लेकिन इस घटना के बारे में विस्तृता जानकारी नहीं दी है.", "ग्रामीणों का दावा है कि गांव सीआरपीएफ़ और गोरखा रेजीमेंट के जवानों के पहुंचने के बाद ही हमलावर वापस गए. ", "अख़बार से बात करते हुए एक ग्रामीण ने दावा किया है कि हमलावर पांच जिप्सी गाड़ियों में बैठकर गए थे. इस चश्मदीद ने बताया, “हम देख सकते थे कि वो पुलिस वाहन थे.”", "द टाइम्स ऑफ़ इंडिया की एक ", "के मुताबिक़ पीलीभीत से दुबई जा रहे एक यात्री को कुछ समय के लिए दिल्ली के आईजीआई एयरपोर्ट पर गिरफ़्तार किया गया. ये यात्री मुंबई जा रही फ़्लाइट में सवार था.", "रिपोर्ट के मुताबिक़ विमान में बैठे हुए अज़ीम ख़ान ने फ़ोन पर अपने रिश्तेदार से बात करते हुए कहा था कि सुरक्षाबलों ने सूखे नारियल को रोक लिया है क्योंकि उन्हें शक़ है कि इसमें बम हो सकता है लेकिन जो पान मसाला वो लाया था उसे जाने दिया है.", "बम शब्द सुनने के बाद एक महिला यात्री ने तुरंत चालक दल के सदस्यों को सचेत किया. चालक दल ने सीआईएसएफ़ की टीम को बुला लिया.", "अज़ीम ख़ान के ख़िलाफ़ मामला दर्ज करके उसे दिल्ली पुलिस को सौंप दिया गया. अज़ीम ख़ान को पूछताछ के बाद छोड़ दिया गया लेकिन इस घटनाक्रम की वजह से उसकी दुबई की उड़ान छूट गई. अज़ीम दुबई नौकरी करने जा रहे थे.", "मुंबई में मॉडलिंग का काम करने वाली महिला ने चालक दल को अलर्ट किया था. रिपोर्ट के मुताबिक़ सुरक्षा जांच के बाद जब विमान को फिर से उड़ने की अनुमति दी गई तब महिला ने इस विमान में बैठने से इनकार कर दिया.", "दिल्ली पुलिस के अधिकारियों का कहना है कि एयरपोर्ट पर बम या विस्फोटक जैसे शब्द नहीं बोले जाने चाहिए क्योंकि इनसे डर पैदा होता है.", "ये घटना बुधवार की है. मुंबई से दुबई की कनेक्टिग फ्लाइट पकड़ने से पहले अज़ीम ख़ान को दिल्ली से मुंबई के लिए विस्तारा की उड़न लेनी थी. "]},
{"Heading": "सिकंदर पोरस को हराने के बाद अपने देश वापस क्यों लौट गया- विवेचना", "URL": "https://www.bbc.com/hindi/articles/c848g72knx0o", "Content": ["रेहान फ़ज़ल", "बीबीसी संवाददाता", "उनका क़द एक आम मेसिडोनियन की तुलना में छोटा था लेकिन इसका युद्ध के मैदान में कोई असर नहीं दिखाई देता था. सिकंदर दाढ़ी नहीं रखते थे. उनके गाल पतले थे, जबड़ा चौकोर था और उनकी आँखों में ग़ज़ब का दृढ़ संकल्प दिखाई देता था.", "ने सिकंदर की जीवनी", "में लिखा था, \"सिकंदर के बाल सुनहरे और घुंघराले थे. उनकी दोनों आँखों का रंग अलग-अलग था. उनकी बाईं आँख सिलेटी थी और दाहिनी काली. उनकी आँखों में इतनी ताक़त थी कि सामने वाले को उसे देखने भर से दहशत हो जाती थी. सिकंदर हमेशा होमर की क़िताब ‘द इलियड ऑफ़ द कास्केट’ अपने साथ ले कर चलते थे. यहाँ तक कि सोते समय भी वो उसे अपने तकिए के नीचे रखते थे.\"", "सिकंदर की जीवनी ", "में लिखते हैं, \"सिकंदर ने देह के आनंद में कभी कोई दिलचस्पी नहीं दिखाई जब कि दूसरे मामलों में उनसे साहसी और निडर कम लोग हुए होंगे. बचपन से ही महिलाओं के प्रति उन्होंने सम्मान का भाव रखा. ये वो ज़माना था जब ग़ुलाम लड़कियों, रखैलों और यहाँ तक पत्नियों को निजी संपत्ति समझा जाता था.\"", "वे लिखते हैं, \"सिकंदर की माँ ओलंपिया लड़कियों में उनकी अरुचि से इतनी परेशान हो गई कि उन्होंने उनमें विपरीत लिंग के प्रति रुचि पैदा करने के लिए एक सुंदर वेश्या कैलिक्ज़ेना की सेवाएं ली, लेकिन सिकंदर पर उसका कोई असर नहीं पड़ा. बाद में सिकंदर ने ख़ुद स्वीकार किया कि सेक्स और नींद उन्हें हमेशा याद दिलाते थे कि उनका शरीर नाशवान है.\"", "23 वर्ष के राजकुमार सिकंदर ने 334 ईसा पूर्व में मेसिडोनिया, ग्रीस से दुनिया जीतने के अपने अभियान की शुरुआत की थी. ", "सिकंदर की सेना में एक लाख सैनिक थे जो 10,000 मील का रास्ता तय करते हुए ईरान होते हुए सिंधु नदी के तट पर पहुंचे थे.", "326 ईसा पूर्व की शुरुआत में जब सिकंदर ईरान में थे, उन्होंने भारत के नज़दीकी शहरों के राजाओं को संदेशवाहक भेज कर कहा कि वो उनका नियंत्रण स्वीकार कर लें.", "जैसे ही सिकंदर क़ाबुल की घाटी में पहुंचे, इन राजाओं ने उससे मिलना शुरू कर दिया. उनमें से एक थे भारतीय नगर तक्षशिला के राजकुमार अभी.", "सिकंदर के प्रति अपनी निष्ठा दिखाने के लिए उन्होंने सिकंदर को 65 हाथी भेंट किए ताकि उनका इस्तेमाल सिकंद अपने आने वाले अभियान में कर सकें. ", "तक्षशिला सिकंदर की इतनी आवभगत इसलिए कर रहा था क्योंकि वो चाहता था उसके दुश्मन पोरस से लड़ाई में सिकंदर उनका साथ दे.", "मारकस कर्टियस लिखते हैं, \"तक्षशिला ने जानबूझ कर सिकंदर के लिए भारत के द्वार खोल दिए थे. उसने सिकंदर की सेना को अनाज से लेकर 5,000 भारतीय सैनिक और 65 हाथी भेंट किए. उनका युवा जनरल संद्रोकुप्तोस भी उनके साथ हो लिया.\"", "सिकंदर ने तक्षशिला में दो महीने बिताकर वहाँ के राजा की मेहमाननवाज़ी का आनंद लिया.", "सिकंदर के जीवनीकार ", "अपनी क़िताब ", " में लिखते हैं, \"इस मोड़ पर सिकंदर ने अपनी सेना को दो भागों में विभाजित किया. उन्होंने हेपेस्टियन के नेतृत्व में एक बड़ी सेना ख़ैबर दर्रे के पार भेज दी ताकि वो रास्ते में पड़ने वाले कबायली विद्रोहियों को कुचल सके और इससे भी ज़रूरी जल्द से जल्द सिंधु नदी पर पहुंचकर एक पुल बना सके ताकि सिकंदर की सेना नदी पार कर सके.\"", "वे लिखते हैं, \"इस रास्ते पर कई भारतीय राजा और बड़ी संख्या में इंजीनयर सिकंदर की सेना के साथ चल रहे थे. सिकंदर एक घुमावदार रास्ता लेते हुए हिंदुकुश के पूर्व में गए ताकि वो उस तरफ़ रहने वाले क़बाएलियों को अपने नियंत्रण में कर सके.\"", "रास्ते में ऐसे जो भी राजा सिकंदर को मिले जिन्होंने उनके सामने हथियार नहीं डाले, सिकंदर ने उन सबके क़िले पर क़ब्ज़ा कर लिया. ", "इसी अभियान के दौरान सिकंदर की बाँह में एक तीर आकर लगा. एक जगह सिकंदर की सेना पर कबायली विद्रोहियों ने घात लगा कर हमला कर दिया. उस समय वो शाम को आराम करने के लिए शिविर लगा रहे थे. ", "सिकंदर के सैनिकों ने पास की पहाड़ी पर चढ़ कर अपनी जान बचाई.", "हमलावरों को लगा कि सिकंदर बच निकले हैं, लेकिन सैनिक पहाड़ी से उतर कर उनपर अचानक जवाबी हमला बोल दिया. विद्रोहियों ने अपने हथियार डाल दिए.", "सिकंदर ने इस शर्त पर उनकी जान बख़्शी कि वो उनकी सेना में शामिल हो जाएं. वो पहले तो इसके लिए राज़ी हो गए लेकिन जब कुछ लोगों ने वहाँ से भागने की कोशिश की तो सिकंदर ने उनको जान से मार देने का आदेश दे दिए.", "जब सिकंदर बज़ीरा नगर पर पहुंचे तो उन्होंने पाया कि वहाँ के सभी सैनिक और नागरिक शहर छोड़कर ओरनस नाम की पहाड़ी पर चढ़ गए हैं. ", "इस पहाड़ी के चारों तरफ़ गहरी खाई थी और ऊपर तक जाने के लिए सिर्फ़ एक रास्ता था. चोटी पर समतल मैदान था जहाँ बड़ी मात्रा में अनाज उगाया जा सकता था. वहाँ पर पानी की भी पर्याप्त व्यवस्था थी.", "सिकंदर के स्थानीय गाइड ने उससे कहा कि हरकुलिस भी उस पहाड़ी पर चढ़ने में कामयाब नहीं हो पाया था. सिकंदर ने इसे एक चुनौती की तरह लिया. ", "विरोधियों को ऊँचाई का फ़ायदा मिलने के बावजूद सिकंदर के सैनिक लड़ते हुए पहाड़ की चोटी तक पहुंच गए. ", "हमले से आश्चर्यचकित बज़ीरा नगर के सैनिकों ने अगले दिन हथियार डालने की पेशकश की. ", "रात में उन्होंने बच निकलने की कोशिश की लेकिन सिकंदर इसके लिए पहले से ही तैयार थे. उन्होंने उनपर हमला बोला. बहुत से लोग खाइयों में गिर कर मर गए.", "सिंधु नदी तक मार्च करने में सिकंदर की सेना को 20 दिन लगे. वहाँ तक्षशिला के राजा ने सिंधु नदी पर नावों से पुल बनवाने में उनकी मदद की. ", "सिंधु नदी के तट पर रहने वाले लोगों को पता था कि किस तरह नदी के बहाव के समानांतर लकड़ी की नावों को जोड़ कर नदी के पार पुल बनाया जाता है.", "सिकंदर के जासूसों ने उन्हें ख़बर दी कि पोरस के पास एक बड़ी सेना है जिसमें कई भीमकाय हाथी भी शामिल हैं. ", "सिकंदर का मानना था कि वो पोरस की सेना को हरा सकते हैं लेकिन मॉनसून शुरू हो जाने के कारण ऐसा करना आसान नहीं होगा.", "सिकंदर की सेना को बारिश में लड़ने का तजुर्बा ज़रूर था लेकिन उन्हें ज़बरदस्त गर्मी का भी सामना करना पड़ रहा था. ", "इसलिए वहाँ से उन्होंने पोरस को संदेश भिजवाया कि वो अपनी सीमा पर आकर उनसे मिलें और उनकी अधीनता स्वीकार कर लें. ", "पोरस ने जवाब दिया कि वो सिकंदर की अधीनता स्वीकार नहीं करेंगे लेकिन वो उनसे अपने राज्य की सीमा पर मिलने के लिए तैयार हैं.", "सिकंदर और उनके सैनिक कई दिनों तक मार्च करते हुए झेलम नदी के पास पहुंचे. पोरस की सेना झेलम के उस पार थी. सिकंदर ने नदी के उत्तरी किनारे पर शिविर लगाया. वो उस जगह की तलाश में थे जहाँ से उनका नदी पार करना पोरस को दिखाई न दे.", "पोरस को झाँसा देने के लिए उन्होंने अपनी सेना को नदी के तट के काफ़ी पीछे भेज दिया.", "सिकंदर ने अपने सैनिकों को एक जगह नहीं रखा. कभी वो पश्चिम की तरफ़ जाते तो कभी पूर्व की तरफ़. इस बीच वो नदी के किनारे पर अलाव जला लिए और काफ़ी शोर मचाने लगे. नदी के दूसरे तट पर मौजूद पोरस के सैनिक सिकंदर के सैनिकों के इधर उधर जाने के आदी हो गए और उन्होंने उनपर कड़ी नज़र रखनी बंद कर दी.", "सिकंदर के विपरीत पोरस की सेना एक ही स्थान पर खड़ी रही क्योंकि सबसे आगे हाथियों को तैनात किया गया था और उनको बार-बार इधर उधर करना काफ़ी मुश्किल काम था.", "सिकंदर ने ये भी आदेश दिया कि पास के खेतों से अनाज उसके शिविर तक पहुंचाया जाए. पोरस के जासूसों द्वारा ये ख़बर दिए जाने पर पोरस ने इसका ये अर्थ लगाया कि सिकंदर का वहाँ मानसून ख़त्म होने तक रुकने का इरादा है. ", "इस बीच वहाँ तेज़ आंधी और तूफ़ान आया. सिकंदर ने इसका फ़ायदा उठाते हुए अपने सैनिकों से नदी पार करवा दी. हाँलाकि इस प्रयास में बिजली गिरने से सिकंदर के कई सैनिकों की मौत भी हो गई.", "जब पोरस को इसका पता चला तो उन्होंने सिकंदर के सैनिकों को नदी पार करने से रोकने की कोशिश की. हालांकि पोरस एक बहादुर और सक्षम सेनानायक थे लेकिन उनके सामने समस्या थी कि बेहतरीन प्रशिक्षण प्राप्त सिकंदर के सैनिकों का किस तरह सामना किया जाए?", "पोरस के पक्ष में सिर्फ़ एक बात थी कि उनकी सेना में काफ़ी संख्या में हाथी थे.", "फ़िलिप फ़्रीमैन लिखते हैं, \"लेकिन तब तक सिकंदर के सैनिकों को हाथियों से लड़ने का तरीक़ा आ गया था. सिकंदर के सैनिक हाथी को घेर लेते और उसपर भालों से हमला करते. इस बीच एक तीरंदाज़ हाथी की आँख का निशाना लेता. जैसे ही हाथी की आँख में तीर लगता वो अनियंत्रित होकर इधर उधर डोलने लगता और अपने ही लोगों को कुचल डालता.\"", "\"सिकंदर ने अपने सैनिकों को पोरस के सैनिकों के बाएं और दाएं भेज दिया और कहा कि वो आगे जाकर पीछे से पोरस के सैनिकों पर हमला करें. इस  भीषण लड़ाई में दोनों तरफ़ के कई लोग मारे गए और बड़ी संख्या में लोग हताहत भी हुए.\"", "\"ये लड़ाई झेलम नदी के किनारे पंजाब में जलालपुर में हुई थी. सिकंदर अपने बुसेफ़ेल्स घोड़े पर सवार थे. तभी एक तीर घोड़े को लगा और उसने वहीं दम तोड़ दिया. सिकंदर को अपने घोड़े की मौत पर दुख करने का भी समय नहीं मिला. उन्होंने दूसरा घोड़ा लिया और युद्ध जारी रखे. जैसे ही पोरस के सैनिक दबाव में आए सिकंदर के सैनिकों ने पीछे से आकर उनपर हमला बोल दिया और उनके पीछे भागने का रास्ता बंद कर दिया.\"", "लेकिन एक भीमकाय हाथी पर सवार पोरस ने लड़ना जारी रखा. सिकंदर ने उनके साहस की प्रशंसा करते हुए उसके पास संदेश भिजवाया कि अगर वो हथियार डाल दें तो उनकी जान बख़्श दी जाएगी. इस संदेशवाहक का नाम ओमफ़िस था. ", "पोरस ने संदेशवाहक को अपने भाले से मारने की कोशिश की. तब सिकंदर ने पोरस के पास एक दूसरा संदेशवाहक भेजा. उन्होंने पोरस को हथियार डालने के लिए मना लिया.", "फ़िलिप फ़्रीमैन लिखते हैं, \"जब दोनों राजा मिले तो पोरस के हाथी ने घायल होते हुए भी घुटनों के बल बैठकर उन्हें नीचे उतरने में मदद की. सिकंदर पोरस के छह फ़ीट ऊँचे डीलडौल को देख कर कर बहुत प्रभावित हुए. बंदी बनाने के बाद सिकंदर ने पोरस से पूछा कि उनके साथ किस तरह का सुलूक किया जाए. पोरस ने तुरंत जवाब दिया, 'जो राजा एक दूसरे राजा के साथ करता है'.\" ", "\"सिकंदर ने पोरस को मरहम पट्टी कराने के लिए युद्ध क्षेत्र से जाने की अनुमति दे दी. कुछ दिनों बाद उन्होंने पोरस को न सिर्फ़ उससे जीती हुई ज़मीन लौटा दी बल्कि आसपास की कुछ अतिरिक्त ज़मीन भी उन्हें सौंप दी. सिकंदर के सहायकों ने इसे पसंद नहीं किया.\"", "वहीं पर सिकंदर की सेना ने अपने मारे गए सैनिकों का अंतिम संस्कार किया. अपने मारे गए घोड़े की याद में सिकंदर ने युद्धस्थल के पास एक नए शहर की स्थापना की और अपने घोड़े के नाम पर उसका नाम बुसेफ़ेल्स रखा. ", "सिकंदर के जीवनीकार प्लूटार्क लिखते हैं, \"जब तक पोरस लड़ने की स्थिति में थे उन्होंने सिकंदर का जम कर मुक़ाबला किया.\"", "सिकंदर इससे आगे भी बढ़कर गंगा के तट तक जाना चाहता था लेकिन सैनिक अनिच्छुक थे.", "एक पुराने सैनिक ने पूरी सेना की तरफ़ से बोलते हुए कहा, \"तमाम ख़तरों के बीच इतने लंबे समय तक आपके साथ यहाँ तक आने से हमारा सम्मान बढ़ा है. लेकिन अब हम थक चुके हैं और हमारी हिम्मत जवाब दे चुकी है.\" ", "\"इस दौरान हमारे कितने ही साथी खेत रहे और जो बचे भी हैं उनके पूरे शरीर पर इस अभियान के निशान हैं. उनके अपने कपड़े कब के तार-तार हो गए. अब उन्हें अपने कवच के नीचे ईरानी और भारतीय कपड़े पहनने पड़ रहे हैं.\" ", "\"हम अपने माता-पिता को देखना चाहते हैं और अपने बीबी-बच्चों को फिर से गले लगाना चाहते हैं. हम चाहते हैं कि हम सब वापस मेसिडोनिया चलें.\" ", "\"उसके बाद आप नई पीढ़ी के लोगों को लेकर एक बार फिर दूसरे अभियान पर निकल जाइएगा. जहाँ तक हमारा सवाल है हम इससे आगे नहीं जा सकते.\"", "जैसे ही उस सैनिक ने बोलना समाप्त किया सभी सैनिकों ने ताली बजा कर उसका स्वागत किया. लेकिन सिकंदर को उसका ये कहना अच्छा नहीं लगा.", "सिकंदर गुस्से में उठे और अपने टेंट की तरफ़ चले गए. तीन दिन तक उन्होंने अपने किसी निकट सहयोगी से बात नहीं की. ", "वो इंतज़ार करते रहे कि उनके सैनिक उनके पास आकर उन्हें मनाएंगे और अपने कहे पर माँफ़ी माँगेंगे, लेकिन इस बार उनके पास कोई नहीं आया.", "आख़िर सिकंदर को स्वीकार करना पड़ा कि गंगा तक जाने का उनका सपना अब कभी पूरा नहीं हो सकेगा.", "तब उन्होंने अपने सारे सैनिकों को जमा कर एलान किया कि वो अपने घर वापस जा रहे हैं. ", "उन्होंने पूर्व की तरफ़ एक उदास निगाह डाली और वापस अपने देश मैसिडोनिया की तरफ़ चल पड़े."]},
{"Heading": "बिहार में गंगा नदी में पुल गिरने का क्या है पूरा मामला", "URL": "https://www.bbc.com/hindi/articles/ce9qj2jeqv6o", "Content": ["बिहार के खगड़िया में गंगा नदी पर बन रहे पुल का एक हिस्सा गिरकर नदी में समा गया है. ", "रविवार को हुई यह घटना कैमरे में भी क़ैद हो गई और इसका वीडियो सोशल मीडिया पर वायरल भी हुआ है. ", "यह पुल क़रीब 1717 करोड़ की लागत से भागलपुर ज़िले के सुल्तानगंज और खगड़िया ज़िले के अगुवानी के बीच बन रहा था. ", "इस हादसे में अब तक पुल पर ड्यूटी कर रहे एक गार्ड के लापता होने की ", "आ रही है. ", "इस गार्ड की तलाश लगातार जारी है. ", "इस बीच जनता दल यूनाइटेड के नेता निखिल मंडल ने ट्वीट किया है कि इस पुल को नए सिरे से दोबारा बनाया जाएगा. ", "पुल बना रही कंपनी को भी नोटिस जारी कर 15 दिनों के अंदर जवाब मांगा गया है. ", "वहीं बिहार सरकार ने खगड़िया के एक्जीक्यूटीव इंजिनियर को निलंबित कर दिया है.", "ख़ास बात यह है कि इस पुल का एक हिस्सा साल 2022 के अप्रैल महीने में भी गिर गया था. उस वक़्त बीजेपी बिहार की सत्ता में मुख्यमंत्री नीतीश कुमार के साथ साझेदार थी. ", "उस समय आरजेडी विपक्ष में थी और उसने इस पुल के निर्माण पर सवाल उठाए थे और भ्रष्टाचार का आरोप लगाया था. आज बीजेपी विपक्ष में है और ऐसे ही आरोप लगा रही है. ", "पुल के गिरने के बाद बिहार के उपमुख्यमंत्री तेजस्वी यादव ने दावा किया है कि इसके नुक़सान की भरपाई वो कंपनी करेगी, जो इसका निर्माण कर रही थी. ", "तेजस्वी यादव ही फ़िलहाल बिहार के सड़क निर्माण विभाग के मंत्री हैं.", "गंगा नदी पर बन रहे इस पुल का निर्माण एसपी सिंगला कंन्ट्रक्शन्स प्राइवेट लिमिटेड नाम की कंपनी कर रही है. ", "बिहार के अलावा इस कंपनी को भारत के कई राज्यों में भी निर्माण के बड़े प्रोजेक्ट्स मिले हैं. ", "इनमें गुजरात के वडोदरा में नर्मदा नदी, राजस्थान के डूंगरपुर में माही नदी, ओडिशा के ढेंकनाल में ब्राह्मणी नदी और यूपी के प्रयागराज में गंगा नदी पर बने पुल भी शामिल है.", "कंपनी की वेबसाइट पर दी गई जानकारी के मुताबिक़ सुल्तानगंज- अगवानी पुल चार लेन का बनाया जा रहा है और आम लोगों के पैदल चलने के लिए इस पर फ़ुटपाथ भी मौजूद होगा. ", "क़रीब 3.6 किलोमीटर लंबे इस पुल के बनने के बाद इलाक़े में नेशनल हाईवे 31 और एनएच 80 आपस में जुड़ जाएँगे.", " ", "बिहार में विपक्षी बीजेपी ने इस पुल के गिरने के बाद मुख्यमंत्री नीतीश कुमार पर ", "है. ", "बीजेपी सांसद और बिहार बीजेपी के पूर्व अध्यक्ष संजय जायसवाल ने कहा है कि महागठबंधन की सरकार के दौरान बिहार में बने किसी भी पुल पर सावधानी से चढ़ें. ", "इस पुल के निर्माण को लेकर सोशल मीडिया पर भी जमकर बयानबाज़ी हो रही है. ", "बीजेपी आईटी सेल के प्रमुख अमित मालवीय ने एक ", "में पुल के निर्माण में हुए जनता के पैसों के नुक़सान का हिसाब मांगा है. ", "वहीं आरजेडी प्रमुख लालू प्रसाद यादव की बेटी रोहिणी आचार्य ने ", "लगाया है कि पुल का काम बीजेपी के राज में हुआ है जबकि आरोप महागठबंधन सरकार पर लगाया जा रहा है.", "आरजेडी के प्रवक्ता शक्ति सिंह यादव ने एक ट्वीट में बीजेपी के तीन पूर्व मंत्रियों के ट्वीट को भी शेयर किया है, जिसमें वो पुल के बनने के बाद होने वाले फ़ायदे गिना रहे हैं. ", "टीएमसी सांसद महुआ मोइत्रा ने भी ट्वीटर पर एक वीडियो शेयर किया है. इसमें प्रधानमंत्री नरेंद्र मोदी गंगा नदी पर बन रहे इस पुल से होने वाले फ़ायदे गिना रहे हैं. ", "दरअसल इस पुल के निर्माण के दौरान साल 2017 से साल 2022 के बीच लंबे समय तक बीजेपी बिहार की सत्ता में जनता दल यूनाइटेड की साझेदार रही है.", "बिहार के मुख्यमंत्री नीतीश कुमार ने खगड़िया पुल हादसे के बाद पत्रकारों से बातचीत में कहा कि साल 2012 में इस पुल को बनाने के बारे में सोचा गया था और काम पूरा नहीं होने से उन्हें तकलीफ़ हो रही है. ", "नीतीश ने कहा है, “एक साल पहले ही ऐसा एक बार और हुआ था तो हमने उस समय भी कहा था कि ऐसा क्यों हुआ? कल गिरने के बाद हमने विभाग को कहा कि तुरंत एक्शन लीजिए? ठीक से नहीं बना रहा है इसलिए गिर रहा है.” ", "दरअसल जब इस पुल के निर्माण का काम शुरू हुआ था तब नीतीश कुमार के पास ही पथ निर्माण विभाग की ज़िम्मेदारी थी. ", "इसके लिए दिसंबर 2013 में टेंडर हुआ था और 22 जनवरी 2014 को मुख्यमंत्री नीतीश कुमार ने ख़ुद इसका शिलान्यास किया था. ", "साल 2014 के लोकसभा चुनावों के पहले ही नीतीश कुमार बीजेपी से अलग हो गए थे और जेडीयू के पास बिहार की सत्ता थी. ", "बीजेपी सांसद संजय जायसवाल आरोप लगाते हैं, “नीतीश कुमार और तेजस्वी यादव की सरकार में अफ़सर फ़ायदा उठाते हैं. जब एक साल पहले पुल का एक हिस्सा गिरा था तब इसपर कोई कार्रवाई क्यों नहीं की गई?” ", "दरअसल पिछले साल पुल का एक हिस्सा टूटने के बाद इसमें फिर से कुछ दरार देखे गए थे और मार्च 2023 में जेडीयू विधायक संजीव कुमार ने इस मामले को बिहार विधानसभा में उठाया भी था. ", "बिहार में सत्ताधारी जेडीयू के प्रवक्ता नीरज कुमार के मुताबिक़ एसपी सिंगला कंपनी को ई-टेंडरिंग के ज़रिए पुल का ठेका दिया गया था और यह देशभर में कई पुलों का निर्माण करने वाली कंपनी है.  ", "उनका कहना है, “पुल निर्माण के दौरान जब बीजेपी बिहार में सत्ता में साझेदार थी, यह विभाग उन्हीं के पास था. पिछले साल इसका एक हिस्सा टूटा था तब भी बीजेपी के नितिन नबीन ही विभाग के मंत्री थे, उन्होंने कोई एक्शन क्यों नहीं लिया था?” ", "नीरज कुमार का दावा है कि अगर सरकार की मंशा ख़राब होती तो आईआईटी रुड़की को इसकी जाँच के लिए नहीं कहा जाता. ", "  ", "बिहार के उपमुख्यमंत्री तेजस्वी यादव ने शुक्रवार को बताया है कि पिछले साल 30 अप्रैल को आंधी के बाद पुल का एक हिस्सा गिरने के बाद ही आईआईटी बॉम्बे, आईआईटी रुड़की और पटना के एनआईटी के विशेषज्ञ प्रोफ़ेसर को इसकी जाँच के लिए कहा गया था. ", "तेजस्वी यादव उस वक़्त बिहार विधानसभा में विपक्ष के नेता थे. तेजस्वी यादव के मुताबिक़ आईआईटी रुड़की की एक रिपोर्ट के बाद पुल के कुछ हिस्सों को पूरी तरह से तोड़कर दोबारा बनाया जा रहा था.  ", "बिहार सरकार ने दावा किया है कि पिछले साल पिलर नंबर पाँच के गिरने के बाद आईआईटी रुड़की को बाक़ी हिस्सों की जांच के लिए कहा गया था, जबकि इसके कई स्ट्रक्चर को तोड़कर हटा दिया गया था. ", "पथ निर्माण विभाग के मुताबिक़ पहली घटना के बाद ही माना जा रहा था कि इस पुल के डिज़ाइन में कोई कमी है. ", "उसके बाद विभाग के अधिकारियों, आईआईटी रुड़की के विशेषज्ञों और अपने अमेरिकन डिज़ाइनर के साथ एसपी सिंगला कंपनी के बीच 14 दिसंबर 2022 को एक बैठक भी हुई थी. ", "पुल पर आईआईटी रुड़की की पूरी रिपोर्ट इसी सप्ताह सौंपी जा सकती है और बिहार सरकार का दावा है कि ज़रूरत पड़ने पर पूरे स्ट्रक्चर को तोड़कर फिर से निर्माण कराया जा सकता है. ", "बिहार राज्य सड़क निर्माण विभाग के मुताबिक़ आईआईटी की रिपोर्ट के बाद ही नियमों के तहत कंपनी के ख़िलाफ़ कोई कार्रवाई की जा सकती है."]},
{"Heading": "ओवल टेस्टः क्या तीसरे दिन दम दिखाकर भारत ने मैच में वापसी कर ली है?", "URL": "https://www.bbc.com/hindi/articles/cjl98wpd5j7o", "Content": ["विमल कुमार", "वरिष्ठ पत्रकार, लंदन के ओवल मैदान से", "टीम इंडिया को तीसरे दिन मैच में वापसी कराने वाले दो बल्लेबाज़ वैसे रहे जो खुद टेस्ट क्रिकेट में डेढ़ साल और दो साल के बाद वापसी कर रहे थे. उन दोनों की दोबारा टेस्ट में खेलते देखना शायद किसी ने सोचा नहीं होगा. ", "स्वाभाविक सी बात है कि हम अजिंक्य रहाणे और चेतेश्वर पुजारा की बात कर रहें हैं जो दोनों लगभग एक साथ मुंबई क्रिकेट की नर्सरी में पलते हुए बड़े हुए हैं. ", "इत्तेफ़ाक़ से इस टीम का कप्तान भी मुंबई का ही एक खिलाड़ी है जिसने ऑस्ट्रेलिया के ख़िलाफ अहमदाबाद में टेस्ट जीतने के साथ ही ये कह दिया था कि इंग्लैंड दौरे पर सिर्फ़ एक बदलाव होगा और वो होगा शार्दुल ठाकुर की वापसी. ", "रहाणे को इंग्लैंड का टिकट नहीं मिलता अगर मुंबई के ही एक और बल्लेबाज़ श्रेयस अय्यर अनफिट नहीं होते.", "ये कहावत बहुत पुरानी और प्रचलित है कि 'नसीब भी उसी की ही मदद करता है जो ख़ुद अपनी मदद करता है.' ", "जिस अजिंक्य रहाणे का करियर 82 टेस्ट के बाद ईशांत शर्मा और रिद्धिमान साहा की तरह ख़त्म मान लिया गया था उस रहाणे को जब चेन्नई सुपर किंग्स में आईपीएल के लिए चुना गया तो उस वक्त बहुत सारे फैंस को ऐसा लगा कि महेंद्र सिंह धोनी ने सिर्फ पुराने रिश्तों को ध्यान में रखते हुए ‘जिंक्स’ को बस टीम में शामिल कर लिया है. ", "विडंबना देखिये कि जिस भारतीय कप्तान धोनी ने रहाणे के स्ट्राइक रेट को लेकर सार्वजनिक तौर पर बेबाक राय रखी थी, उसी धोनी की सलाह और भरोसे ने 33 साल की उम्र में 23 साल वाले युवा रहाणे की झलक दिखा दी. ", "आईपीएल में इस साल सबसे ज़्यादा रन शुभमन गिल ने बनाए, विराट कोहली और यशस्वी जायसवाल ने भी सुर्खियां बटोरी लेकिन जिस अंदाज़ में रहाणे ने बल्लेबाज़ी की उसकी मिसाल शायद ही आईपीएल के 16 सीज़न में आपको देखने को मिले.  ", "क्रिकेट इतिहास में ऐसा पहली बार हुआ है कि जब आईपीएल की शानदार लय की किसी बल्लेबाज़ ने टेस्ट क्रिकेट में उसी सहज़ता के साथ एंट्री करा दी है.", "ओवल टेस्ट के तीसरे दिन लंच से पहले रहाणे की बल्लेबाज़ी में वही रौनक, वही आक्रामकता, वही संयम, वही भरोसा और वही चमक देखने को मिली जो दो महीने तक आईपीएल में दिखी थी. ", "11 रनों के चलते शतक से चूकने वाले रहाणे को भारतीय क्रिकेट का संकट-मोचक कहा जाता है. एक बार फिर से रहाणे ने साबित किया कि रोहित और कोहली जैसे सुपरस्टार की मौजूदगी में भी अपनी मौजूदगी का अहसास कराया जा सकता है.", "रहाणे को भरपूर साथ मिला शार्दुल ठाकुर का. मुंबई के इस खिलाड़ी की तकनीक को लेकर भले ही सवाल उठाए जाएं, लेकिन उनके साहस और टैम्प्रामेंट का जोड़ कहां से लाएंगे?  ", "दिन का खेल ख़त्म होने के बाद ठाकुर जब प्रेस कांफ्रेस में आये तो उनसे उनके खेल और रहाणे की बल्लेबाज़ी के बारे में पूछा गया. उनका जवाब था- \"रहाणे के लिए ये सब कुछ नया नहीं था.\" ", "ठाकुर के लिए भी मुश्किल हालात में एक बेशकीमती शतक बनाना कोई नई बात नहीं हैं.", "तीसरे दिन का खेल ख़त्म होते होते टीम इंडिया ने ऑस्ट्रेलियाई टॉप ऑर्डर के चार विकेट भी झटक लिए और फिर से इस टेस्ट में वापसी की उम्मीदों ने ज़ोर मारना शुरु कर दिया है. ", "क्या भारत ऑस्ट्रेलिया को 50-60 रन के भीतर चौथे दिन लंच से पहले आउट करके जीत के बारे में सोच सकता है? ", "अतीत के आंकड़े आपको बतायेंगे कि 300 से ज़्यादा रनों वाले लक्ष्य का पीछा करते हुए मैचों में टीम इंडिया 46 मौके पर हारी है, 32 मौके पर ड्रॉ कराने में कामयाब हुई और 3 बार वो जीते भी हैं. 1986 में ऑस्ट्रेलिया के ख़िलाफ मद्रास टेस्ट टाई हुआ था.", "ओवल के मैदान पर लक्ष्य का पीछा करते हुए टीमों का रिकॉर्ड तो और भी बुरा है. ", "121 साल पहले मेज़बान इंग्लैंड ने जीत के लिए 263 रन बनाये थे और इस सदी में किसी भी टीम ने ओवल में 200 से ज़्यादा का स्कोर बनाकर मैच नहीं जीता है. ", "लेकिन, ये नहीं भूलना चाहिए कि पारंपरिक तौर पर ओवल में टेस्ट क्रिकेट अगसत्-सितंबर के महीनों में स्पिन के लिए मददगार पिचों पर हुए हैं. जून के पहले हफ्ते में ओवल में पहली बार टेस्ट क्रिकेट का आय़ोजन होल रहा है. ", "वैसे, इंग्लैंड की टीम ने पिछले साल 4 मौक़ों पर सहज़ता से 270 से ज़्यादा रनों का पीछा करके ये भरोसा दूसरी टीमों की भी दिया है अब चौथी पारी में लक्ष्य का पीछा करना उतना मुश्किल काम भी नहीं है. पिछले साल भारत के ही खिलाफ एजबेस्टन टेस्ट के दौरान इंग्लैंड ने 378 रन सिर्फ 3 विकेट के नुक़सान पर बना लिये थे.", "तर्क देने वाले तो ये भी कह सकते हैं कि टीम इंडिया ने ब्रिसबेन में \"गाबा का घमंड\" भी 328 रन बनाकर तोड़ा था. लेकिन, उस टीम में ऋषभ पंत थे जबकि इस टीम में श्रीकर भरत. तो जीत नहीं सकते तो ड्रॉ का नतीजा तो हासिल किया जा सकता है. ", "इस नतीजे से ट्रॉफी साझे तौर पर मिलेगी. भले ही भारत इस मामले में इंग्लैंड में अव्वल रहा है. 1979 में टीम इंडिया ने 150.5 ओवर की बल्लेबाज़ी करके मैच बचाया था जो कि एक अटूट रिकॉर्ड है.", "2007 में आख़िरी बार जब टीम इंडिया ने इंग्लैंड में टेस्ट सिरीज़ जीती थी तो उस वक्त भी ओवल में टीम इंडिया ने ड्रॉ के नतीजे के लिए 110 ओवर की बल्लेबाज़ी की थी. लेकिन, टीम इंडिया में स्ट्रोक्स-प्लेयर्स की भरमार देखते हुए जीत की मुश्किल संभावना ड्रॉ के नतीजे से ज़्यादा आसान दिखती है.", "अब ये मत सोचियेगा कि ऐसा होना मुश्किल है. क्योंकि ऑस्ट्रेलिया के ख़िलाफ़ जब भी मुक़ाबले कड़े होते हैं, टीम इंडिया कुछ ना कुछ असाधारण प्रदर्शन करने में कामयाब होती है. ", "ओवल टेस्ट के चौथे दिन ही ये पता चल जायेगा कि मैच आख़िरी दिन तक जायेगा भी या नहीं और अगर जायेगा तो टीम इंडिया के लिए जीत मुमकिन होगी या नहीं?"]},
{"Heading": "नाबालिग ने बृजभूषण शरण सिंह के ख़िलाफ़  वापस लिए आरोप- प्रेस रिव्यू ", "URL": "https://www.bbc.com/hindi/articles/cqldky37nvwo", "Content": ["द इंडियन एक्सप्रेस की एक ", "के मुताबिक़ नाबालिग रेसलर ने भारतीय कुश्ती संघ के अध्यक्ष बृजभूषण शरण सिंह के ख़िलाफ़ अपने आरोप वापस ले लिए हैं.", "इस नाबालिग रेसलर ने इससे पहले पुलिस और मैजिस्ट्रेट के समक्ष दिए अपने दो बयानों में बृजभूषण पर यौन उत्पीड़न और पीछा करने के आरोप लगाए थे.", "सात महिला पहलवानों ने बृजभूषण पर आरोप लगाए हैं, जिनमें ये एक अकेली नाबालिग है.", "अख़बार ने अपने सूत्रों के हवाले से बताया है कि नाबालिग रेसलर ने सीआरपीसी 164 के तहत मैजिस्ट्रेट के समक्ष ताज़ा बयान दर्ज कराया है.", "अब अदालत ये तय करेगी कि नाबालिग रेसलर के 164 के तहत दर्ज कराये गए कौन से बयान को तरजीह दी जाएगी और आरोप तय किए जाएंगे या नहीं.", "अख़बार ने इस रेसलर के पिता से भी बात करने की कोशिश की लेकिन उन्होंने कोई जवाब नहीं दिया.", "लड़की की तरफ़ से उनके पिता ने पुलिस को शिकायत दी थी, जिसके आधार पर एफ़आईआर दर्ज की गई. ", "इस शिकायत में उन्होंने कहा है कि उनकी बेटी अभियुक्त के यौन शोषण के बाद से परेशान हैं और शांति से नहीं रह पा रही है.", "इस नाबालिग रेसलर ने 10 मई को मैजिस्ट्रेट के समक्ष अपना पहला बयान दर्ज कराया था. बृजभूषण पर पोक्सो क़ानून की धारा 10 के तहत भी मुक़दमा दर्ज किया गया था जिसके तहत सात साल तक की सज़ा का प्रावधान है.", "सीबीआई ने सोमवार को ओडिशा के बालासोर में हुए रेल हादसे की जांच शुरू कर दी है. द टाइम्स ऑफ़ इंडिया की एक ", "के मुताबिक़ अधिकारियों का कहना है कि इंटरलॉकिंग सिस्टम में जानबूझकर की गई छेड़छाड़ की वजह से हादसा हुआ है.", "सोमवार शाम सीबीआई की टीम घटनास्थल पर पहुंच गई थी और जांच शुरू गई थी. सीबीआई की जांच का मुख्य बिंदू ये रहेगा कि हादसे की वजह लापरवाही है या जानबूझकर की गई छेड़छाड़.", "अख़बार ने सूत्रों के हवाले से बताया है कि बाहानागा बाज़ार रेलवे स्टेशन पर इंटरलॉकिंग सिस्टम के ‘लॉजिक’ को मानवीय हस्तक्षेप से बदला गया था.", "अधिकारियों का कहना है कि सीबीआई जांच में इस ‘छेड़छाड़’ का मक़सद पता चल सकेगा.", "अख़बार से बात करने वाले रेलवे अधिकारियों का कहना है कि शुरुआती जांच में ये स्पष्ट हो गया है कि इलेक्ट्रॉनिक इंटरलॉकिंग सिस्टम के साथ छेड़छाड़ हुई है.", "केरल की महिला अधिकार कार्यकर्ता रेहाना फ़ातिमा को राहत देते हुए केरल हाई कोर्ट ने कहा है कि हर संदर्भ में महिला के शरीर के नग्न ऊपरी हिस्से को सेक्स के नज़रिए से देखना अनुचित और भेदभावपूर्ण है.", "रेहाना फ़ातिमा ने अपने बच्चों को अपने अर्धनग्न शरीर की पेंटिंग बनाने के लिए कहा था जिसके बाद उन पर पोक्सो एक्ट के तहत मुक़दमा दर्ज किया गया था.", "सोमवार को केरल हाई कोर्ट ने कहा है कि रेहाना फ़ातिमा के कृत्य को सेक्स या सेक्स के लिए प्रेरित करना नहीं माना जाएगा.", "हिंदुस्तान टाइम्स की ", "के मुताबिक, अदालत ने कहा है कि महिलाओं के पास अपने शरीर को लेकर निर्णय लेने का अधिकार बराबरी और निजता के मूल अधिकार का आधार है. ", "अदालत ने ये भी कहा कि संविधान के अनुच्छेद 21 ने जो अभिव्यक्ति की जो आज़ादी दी है ये उसके तहत भी आता है.", "रेहाना फ़ातिमा ने एक वीडियो जारी किया था जिसमें उनके नाबालिग बच्चे उनके अर्धनग्न शरीर की पेंटिंग बनाते हुए दिख रहे थे. इस वीडियो के बाद उन पर पोक्सो और आईटी एक्ट के तहत मुक़दमा दर्ज किया गया था. ", "अदालत ने इस मामले में 33 वर्षीय फ़ातिमा को बरी करते हुए कहा है कि इस मासूम कलात्मक अभिव्यक्ति को बाल पोर्नोग्राफ़ी नहीं कहा जा सकता है", "द टेलीग्राफ़ की एक ", "के मुताबिक मध्य प्रदेश के कूनो नेशनल पार्क में चीता के तीन शावकों की मौत के पीछे भूख और भीषण गर्मी को वजह माना जा रहा है.", "अख़बार ने विशेषज्ञों के हवाले से बताया है कि पार्क में चीता के तीन शावकों की मौत भूख की वजह से हुई है. बढ़ती गर्मी ने उनके लिए हालात और मुश्किल कर दिए. ", "विशेषज्ञों ने ये तर्क उस जानकारी के आधार पर दिया है जिसे अभी तक भारतीय वन्यजीव प्राधिकरण ने जारी नहीं किया है.", "एक शोधकर्ता ने अख़बार को बताया है कि शावकों के शरीर के वज़न और कुपोषित अवस्था से संकेत मिलता है कि 23 मई को मौत से पहले दस दिनों तक उन्होंने पर्याप्त भोजन नहीं लिया था.", "नामीबिया से आई एक चीता से पैदा हुए चार शावकों में से इन तीनों शावकों की मौत 23 मई को हुई थी. चौथा शावक फिलहाल डॉक्टरों कि निगरानी में है और उसका वज़न बढ़ रहा है. इस शावक को उसकी मां से जल्द ही मिला दिया जाएगा.", "वन्यजीव अधिकारियों का मानना है कि चीता के शावकों की मौत गर्मी, कुपोषण और डीहाइड्रेशन की वजह से हुई है."]},
{"Heading": "अमेरिका में राहुल गांधी को सुनने आए लोगों ने क्या कहा?", "URL": "https://www.bbc.com/hindi/international-65815701", "Content": ["बहुत से लोग वहाँ खड़े होकर ख़ुशी-ख़ुशी फोटो खिंचवा रहे थे.", "इनमें से कई लोग परिवार समेत भी आए थे, जिनमें छोटे बच्चे भी स्कार्फ़ पहने और झंडे थामे थे. ", "कांग्रेस नेता राहुल गांधी अमेरिका का दौरा करके क्या हासिल करना चाहते थे?", "न्यूयॉर्क के जैकब जेविट्स सेंटर में राहुल गांधी की सभा में क़रीब चार हज़ार लोगों ने शिरकत की.", "स्थानीय समयानुसार दो बजे सभा शुरू होनी थी लेकिन चार बजे के क़रीब कार्यक्रम शुरू हुआ. इस बीच लोगों की भीड़ उत्साह के साथ हॉल में प्रवेश करती रही. ", "इनमें से बहुत से लोग स्कार्फ़ गले में डाले थे, जिन पर राहुल गांधी की फोटो छपी थी और हाथों में लोग अमरीका और भारत के झंडे भी थामे थे.", "अधिकतर लोगों में राहुल गांधी को सुनने की उत्सुकता नज़र आ रही थी. सभागार भर गया था.", "मुंबई के रहने वाले त्रुशार पाडवेकर अमेरिका की प्रतिष्ठित कोलंबिया यूनिवर्सिटी में इंजीनियरिंग में मास्टर्स कर रहे हैं. वह भी उत्साहित क़दमों से इमारत में प्रवेश कर रहे थे. ", "दिनभर: पूरा दिन,पूरी ख़बर", "लेकिन पाडवेकर क्या उम्मीद लेके आए हैं? इस सवाल पर उन्होंने कहा, \"अब देश में इतनी महंगाई हो गई है कि हमारे माता-पिता के लिए भी हम जैसे छात्रों को पढ़ाई के लिए पैसे भेजना बहुत मुश्किल हो गया है. अब नफ़रत की राजनीति से देश नहीं चल सकता. अब तो राहुल गांधी को हम प्रधानमंत्री बनते देखना चाहते हैं\"", "राहुल गांधी ने इस दौरे में हर मंच पर पीएम मोदी और उनकी सरकार की आलोचना की. उन्होंने कहा कि भारत में लोकतंत्र ख़तरे में है. उन्होंने अल्पसंख्यकों,दलितों और अन्य लोगों पर कथित हमलों का भी ज़िक्र किया.", "एक मौक़े पर रूस नीति के मामले में बोलते हुए कहा  राहुल गांधी ने मोदी सरकार का समर्थन किया.", "उन्होंने न्यूयॉर्क में फिर एक बार कहा कि सभी को मिलकर भारत में लोकतंत्र बचाना होगा.", "सैम पित्रोदा की देखरेख में इंडियन ओवरसीज़ कांग्रेस ने राहुल गांधी के इस दौरे का आयोजन किया था.", "राहुल गांधी ने जैकब जेविट्स सेंटर में क़रीब चार हज़ार भारतीय मूल के लोगों और अप्रवासी भारतीयों को संबोधित करते हुए बीजेपी और आरएसएस की कड़ी आलोचना की.", "कांग्रेस के पूर्व अध्यक्ष ने कहा,\"अब भारत में गांधी और गोडसे के विचारों के बीच संघर्ष हो रहा है.\"", "भारत जोड़ो यात्रा और कर्नाटक चुनाव में कांग्रेस को मिली भारी जीत के बाद इस दौरे में राहुल गांधी की ओर लोगों में पहले से अधिक गर्मजोशी दिखी.", "डेलवेयर यूनिवर्सिटी के प्रोफ़ेसर मुक्तदर ख़ान राहुल गांधी से हडसन इंस्टिट्यूट की बैठक में मिल चुके हैं.  ", "उनके मुताबिक़, \"डायस्पोरा ने तो उनके भाषणों को सुना और उनकी सभाओं में लोग पहुंचे. भारत जोड़ो यात्रा के बारे में वह बातें करते रहे. उससे उनको आत्मविश्वास मिला है और गहराई आई है. वह अब बेहतर तरीक़े से जुड़ पा रहे हैं.\"", "लेकिन प्रोफ़ेसर मुक्तदर ख़ान मानते हैं कि इस दौरे से राहुल गांधी को 2024 में कोई ख़ास चुनावी फ़ायदा नहीं होगा क्योंकि उन चुनावों में अभी कई महीने बाक़ी हैं और सियासत में एक हफ़्ता भी बहुत लंबा वक़्त हो सकता है.", "कुछ पर्यवेक्षकों का मानना है कि राहुल गांधी के पास अब खोने के लिए कुछ नहीं है, इसलिए वह बेबाक अंदाज़ में अहम मुद्दों को उजागर करने के लिए जोखिम भी ले रहे हैं.", "अब राहुल गांधी के इस दौरे की भारत के प्रधानमंत्री मोदी के पिछले दौरों से तुलना की जा रही है. मोदी के 2014 के न्यूयॉर्क दौरे में हुई सभा में 20 हज़ार तो \"हाउडी मोदी\" में 50 हज़ार लोग आए. लेकिन राहुल गांधी तो अभी सांसद भी नहीं हैं.", "राहुल गांधी की सभा में आए कुछ लोगों ने कहा कि वह पहले मोदी को समर्थन देते थे. उनमें से एक हैं वसंत कुमार जो तमिलनाडु के रहने वाले हैं.", "उन्होंने बताया, \"2014 में मैंने मोदी को समर्थन दिया था. लेकिन नोटबंदी के बाद से लगा कि सरकार अब सही काम नहीं कर पा रही है. लोकतंत्र में मज़बूती लाने के लिए एक मज़बूत विपक्ष भी ज़रूरी है.\"", "भारतीय मूल के गिरि अमेरिका में फ़ार्मेसी की पढ़ाई करने के बाद अब फ़ार्मासिस्ट हैं. वो कहते हैं कि उनके कई दोस्त अब भारत में तथाकथित नफ़रत की राजनीति से ऊब गए हैं. वह मानते हैं कि देश को नुक़सान हो रहा है.", "राहुल की सभा में प्रवेश के लिए इंतज़ार करते हुए रश्मि नाम की महिला पैर में चोट के कारण सहारे के लिए छड़ी लेकर आई थीं. वह एक कुर्सी पर बैठ गईं तो मैंने पूछा आप इस तकलीफ़ के बावजूद आई हैं?", "रश्मि ने कहा कि जो हाल भारत का हो रहा है, ऐसे में आवाज़ उठाना ज़रूरी है और वह घर में नहीं बैठी रह सकती थीं.", "शहज़ाद हाशिम न्यूजर्सी से अपने परिवार समेत राहुल गांधी का भाषण सुनने आए थे. वह कहते हैं, \"मैं यह सुनना चाहता हूं कि राहुल गांधी के पास क्या ठोस नीति है, जिससे वह हालात बेहतर कर सकते हैं.\"", "लेकिन प्रवासी भारतीय जो भारत में वोट तक नहीं दे सकते वह भारत से आने वाले नेताओं में क्यों इतनी रूचि लेते हैं?-", "भारतीय मूल के न्यूयॉर्क के रिहाइशी असलम मोहम्मद कहते हैं, \"मैं तो महाराष्ट्र के नांदेड में पैदा हुआ था और भारत मेरे दिल में बसता है. मेरे छोटे बच्चे हैं, मैं चाहता हूं कि उनका भी नाता रहे भारत से. मैं चाहता हूं कि मैं अपनी जड़ों से जुड़ा रहूं.\"", "इसी महीने 22 जून को अमरीकी राष्ट्रपति जो बाइडन की दावत पर पीएम मोदी अमेरिका में राजकीय दौरे पर जा रहे हैं.", " पीएम मोदी अमरीकी संसद के दोंनों सदनों के संयुक्त सत्र को संबोधित भी करेंगे", "इसे भी पढ़ें- "]},
{"Heading": "चीन ने भारत की सेना की ताक़त पर उठाया सवाल लेकिन इसमें कितना दम? ", "URL": "https://www.bbc.com/hindi/articles/ce9wnw4qwneo", "Content": ["बीबीसी संवाददाता", "सिंगापुर में आयोजित शांगरी-ला डायलॉग से इतर एक प्रेस कॉन्फ्रेंस में चीन की पीपुल्स लिबरेशन आर्मी के शिष्टमंडल ने कहा कि भारत की सेना चीनी सेना के लिए चुनौती नहीं बन सकती. ", "उसका कहना था कि सेना के आधुनिकीकरण और डिफेंस मैन्युफैक्चरिंग क्षमता में भारत चीन को चुनौती देने की स्थिति में नहीं है. ", "‘साउथ चाइना मॉर्निंग पोस्ट’ के मुताबिक़ पीएलए एकेडमी ऑफ मिलिट्री साइंसेज़ के सीनियर कर्नल झाओ जियाझाऊ ने कहा, \"आने वाले कुछ दशकों के दौरान भारत सैन्य ताकत में चीन का मुकाबला करने की स्थिति में नहीं होगा क्योंकि इसका औद्योगिक इन्फ्रास्ट्रक्चर कमज़ोर है. जबकि चीन सेना के लिए मैन्युफैक्चरिंग के बड़े और आधुनिक प्लेटफॉर्म बना चुका है.\" ", "चीनी सेना के वरिष्ठ अधिकारी की इस टिप्पणी के बाद चीन और भारत की सेना की मौजूदा ताकत की तुलना शुरू हो गई है. ", "कई विश्लेषकों का कहना है कि इसमें कोई दो मत नहीं है कि चीनी सेना बेहद मज़बूत है. लेकिन ये भी सच है कि हाल के कुछ सालों में भारत ने अपनी सेना के आधुनिकीकरण पर काफ़ी ज़ोर दिया है. ", "स्टॉकहोम इंटरनेशनल पीस रिसर्च इंस्टीट्यूट (सिपरी) के आंकड़ों के मुताबिक़ 2018 से 2022 तक भारत ने दुनिया भर में सबसे ज़्यादा हथियारों का आयात किया. इस दौरान इसके 31 फीसदी हथियार अकेले रूस से आए.", "पीएलए नेशनल डिफेंस यूनिवर्सिटी के एसोसिएट प्रोफेसर और शांगरी-ला डायलॉग में हिस्सा लेने आए वरिष्ठ कर्नल झांग ली भी इस बात को मानते हैं. ", "उन्होंने ‘साउथ चाइना मॉर्निंग पोस्ट’ से कहा कि भारत खुद को सुपरपावर बनाने के लिए सेना को मज़बूत करने में कोई कसर नहीं छोड़ रहा है.", "दूसरी ओर, आर्थिक तौर पर लगातार मज़बूत होने के साथ ही चीन की सामरिक महत्वाकांक्षाएं भी बढ़ती जा रही हैं. ", "फिलहाल चीन खुद को अमेरिका के गंभीर प्रतिस्पर्द्धी के तौर पर देख रहा है. साथ ही एशिया में उसके मुकाबले भारत और जापान जैसी बड़ी ताकतें भी हैं.", "इंडो-पैसिफिक से लेकर दक्षिण चीन सागर तक चीन और उसके प्रतिस्पर्धियों  के बीच कई मोर्चे खुले हुए हैं. इसलिए चीन लगातार अपनी सैन्य क्षमताओं को मज़बूत करने में लगा है.", "इस साल मार्च में चीनी संसद का वार्षिक सत्र शुरू होने से पहले चीन के प्रधानमंत्री ली केचियांग ने एलान किया था कि उनका देश 2023 में सेना पर 225 अरब डॉलर खर्च करेगा, जो पिछले साल की तुलना में 7.2 फीसदी अधिक है. ", "चीन का रक्षा बजट 2020 में 6.6, 2021 में 6.8 और 2022 में 7.1 फीसदी बढ़ा था. ये तब है जब चीन की अर्थव्यवस्था की रफ्तार पहले की तुलना में धीमी पड़ गई है. ", "चीन के 225 अरब डॉलर का रक्षा बजट अमेरिकी रक्षा बजट का एक तिहाई है. लेकिन ये भारत के रक्षा बजट का तीन गुना है. 2023-24 में भारत का रक्षा बजट 54.2 अरब डॉलर का होगा.", "चीन की अर्थव्यवस्था का ग्रोथ टारगेट 5 फीसदी है और वो अपनी सेना पर सात फीसदी अधिक खर्च कर रहा है. वहीं भारत की अर्थव्यवस्था का ग्रोथ रेट अगले वित्त वर्ष में सात फीसदी से कम रहने की संभावना है लेकिन इसका रक्षा बजट 13 फीसदी बढ़ा है. ", "साल 2020 में चीन के सैनिकों के साथ लद्दाख के गलवान में हुई हिंसक झड़प में 20 भारतीय सैनिकों की मौत के बाद भारत ने अपनी रक्षा तैयारियों को बेहद गंभीरता से लेना शुरू किया है. ", "अमेरिकी थिंक टैंक यूनाइटेड स्टेट्स इंस्टीट्यूट ऑफ पीस का कहना है इस संघर्ष के बाद भारत ने चीन से लगी अपनी सीमाओं पर सैन्य तैयारियों को काफी रफ़्तार दी है. ", "एलएसी में भारत ने लगभग 50 हजार अतिरिक्त सैनिक लगाए हैं. भारतीय वायुसेना को सीमाओंं के नजदीक तैनात किया गया है. ", "बॉर्डर से लगे इन्फ्रास्ट्रक्चर मजबूत किए जा रहे हैं.", "एलएसी से सटी 73 स्ट्रैटेजिक सड़कें तैयार की जा रही हैं. अरुणाचल प्रदेश में ही 1430 मील लंबी सड़क तैयार हो रही है. ", "भारत के 5.94 लाख करोड़ रुपये के रक्षा बजट में से 1.62 लाख करोड़ रुपये नए हथियार और सैन्य साजो-सामान के लिए निर्धारित किए गए हैं.", " ", "चीन अपनी सेना पर भारत से ज्यादा खर्च करता है. तो क्या भारत को अपनी तुलना में चीन का रक्षा बजट ज्यादा होने पर चिंतित होना चाहिए? ", "जवाहरलाल नेहरू यूनिवर्सिटी के चीनी अध्ययन विभाग में एसोसिएट प्रोफेसर अरविंद येलेरी कहते हैं, \"अगर जीडीपी की तुलना में रक्षा बजट के आधार पर तुलना करेंगे तो सही तस्वीर सामने नहीं आएगी. हर देश की रक्षा जरूरतें अलग होती हैं.\"", "'' चीन और अमेरिका सामरिक तौर पर दुनिया में खुद को जहां स्थापित करना चाहते हैं उसके लिए उन्हें ज्यादा खर्च करना पड़ेगा. जरूरी नहीं भारत इसमें उनके साथ प्रतिस्पर्द्धा कर ज्यादा खर्च करे.‘’", "शांगरी-ला डायलॉग में चीनी सेना के अधिकारियों ने भारत की सैन्य क्षमताओं पर जो सवाल उठाए उनमें कितना दम है? ", "येलेरी कहते हैं, \"भारत रक्षा उत्पादन में अब डाइवर्सिफाई कर रहा है. भारत रूस, फ्रांस, अमेरिका और इसराइल से हथियार खरीदता रहा है. लेकिन अब वह हथियार और सैन्य साजो-सामान की मैन्युफैक्चरिंग में आत्मनिर्भरता की ओर बढ़ रहा है. रक्षा क्षेत्र में प्राइवेट कंपनियां आ रही हैं. भले ही ये खर्च रक्षा बजट में न दिखे लेकिन हथियारों और सैन्य साजो-सामान में खर्च बढ़ रहा है.’’", "चीन अपनी सैन्य तैयारियों को लेकर काफी आक्रामक है. क्या भारत को इससे चिंतित होना चाहिए? ", "येलेरी कहते हैं, \"भारत की अपनी रक्षा जरूरतें हैं और वो उन्हीं को देख कर ये काम कर रहा है. वहीं चीन की महत्वाकांक्षा काफी बड़ी है. वह हिंद महासागर, इंडो-पैसिफिक से लेकर दक्षिण चीन सागर तक, यानी अलग-अलग जाकर बंदरगाह बनाने से लेकर कई तरह के इन्फ्रास्ट्रक्चर खड़ा कर रहा है. इसलिए उसका रक्षा खर्च बढ़ रहा है.\"", "येलेरी का कहना है कि सैन्य मामलों में भारत चीन की तुलना में ज्यादा जिम्मेदार और विश्वसनीय देश रहा है. इसलिए भारत का रक्षा बजट कम है तो इसका मतलब ये नहीं है कि वो रक्षा तैयारियों पर जोर नहीं दे रहा है.", "\"पिछले कुछ सालों में भारत ने सैन्य तैयारियों पर अच्छा-खासा काम किया है. आप पाएंगे कि भारत ने डिफेंस रिसर्च पर काम किया है और इसका असर मैन्युफैक्चरिंग पर पड़ा है.’’   ", "येलेरी कहते हैं कि अगर किसी देश का रक्षा खर्च ज्यादा दिख रहा है लेकिन वो सिर्फ खरीद रहा है तो इससे उसकी आत्मनिर्भरता कम हो रही है.", "भारत इस स्थिति को समझता है. इसलिए जैसे-जैसे युद्ध का स्वरूप बदल रहा है भारत उसी हिसाब से अपनी तैयारियों को अंजाम दे रहा है.  ", " ", "चीन ने भारत की डिफेंस मैन्युफैक्चरिंग पर सवाल उठाया है. लेकिन येलेरी सवाल करते हैं कि अमेरिका और ऑस्ट्रेलिया की तुलना में चीन की डिफेंस मैन्युफैक्चरिंग की गुणवत्ता कहां टिकती है, ये भी देखने वाली बात है.  ", "चीन के पास डिफेंस मैन्युफैक्चरिंग हो सकती है लेकिन सवाल है कि इसकी गुणवत्ता कितनी है? अभी इसे परखा नहीं गया है. चीन हर साल एक जंगी बेड़ा बना रहा है या युद्धपोत तैयार कर रहा है. लेकिन गुणवत्ता में ये कहां टिकता है, ये बड़ा सवाल है.    ", "येलेरी कहते हैं कि नौसेना में भारत सदियों से बड़ी ताकत रहा है. चोल और मराठा शासकों के पास मजबूत नौसेना थी. ", "जबकि चीन इस मामले में कमजोर रहा है. चीन ने समुद्र में कोई युद्ध नहीं लड़ा है. इसलिए इस मामले में उसकी क्षमता संदिग्ध है.", "अरविंद येलेरी कहते हैं कि ये कहना गलत है कि भारत की डिफेंस मैन्युफैक्चरिंग कमजोर है इसलिए उसकी सैन्य क्षमता कमजोर हो सकती है. ", "चीन मैन्युफैक्चरिंग की जिस कथित कमजोरी की बात कर रहा है, उससे ये नहीं समझना चाहिए कि भारत की सैन्य क्षमता मारक नहीं है. चीन के इस नज़रिये को सुधारने की जरूरत है. "]},
{"Heading": "ओडिशा रेल हादसा: मृतकों के परिजनों के अंतहीन दर्द", "URL": "https://www.bbc.com/hindi/media-65816118", "Content": ["लेकिन कई शवों पहचान अब तक नहीं हो पाई है. ", "एक ऐसी घटना जिसने भारत से लेकर पड़ोसी देश बांग्लादेश तक के लोगों की जान ले ली और हादसे के पीड़ितों के परिवार वालों को कभी न भरने वाला ज़ख़्म दे दिया. ", "कवर स्टोरी में कुछ ऐसे ही लोगों की दास्तां."]},
{"Heading": "मुख़्तार अंसारी को जिस अवधेश राय हत्याकांड में उम्रक़ैद हुई, उसकी पूरी कहानी", "URL": "https://www.bbc.com/hindi/india-65816493", "Content": ["विधायकों और सांसदों से जुड़े मामलों की सुनवाई करने वाली इस विशेष अदालत ने मुख़्तार अंसारी पर एक लाख रुपये का जुर्माना भी लगाया है. ", "उत्तर प्रदेश के ग़ाज़ीपुर से आने वाले मुख़्तार अंसारी के ख़िलाफ़ हत्या, हत्या करने के प्रयास, हथियारबंद तरीक़े से दंगे भड़काने, आपराधिक साज़िश रचने और आपराधिक धमकियां देने जैसे एक दर्ज़न से अधिक मामले हैं. ", "इस आपराधिक पृष्ठभूमि के बाद भी मुख़्तार अंसारी अपने राजनीतिक जीवन में पांच बार विधानसभा चुनाव जीतने में सफल रहे. इनमें से तीन चुनाव उन्होंने देश की अलग-अलग जेलों में बंद रहते हुए लड़े हैं. ", "मुख़्तार अंसारी को अब उनके ख़िलाफ़ दर्ज तमाम आपराधिक मामलों में शामिल अवधेश राय हत्याकांड के सिलसिले में ही उम्रक़ैद की सज़ा मिली है. ", "ग़ाज़ीपुर के राजनीतिक रूप से प्रतिष्ठित अंसारी परिवार से आने वाले मुख़्तार अंसारी का दबदबा ग़ाज़ीपुर में था. लेकिन मुख़्तार ग़ाज़ीपुर से आगे बढ़कर अस्सी किलोमीटर दूर स्थित बनारस में भी अपना वर्चस्व बनाना चाहते थे. ", "ठीक उसी वक़्त कांग्रेस नेता अजय राय के बड़े भाई अवधेश राय भी बनारस में अपनी ज़मीन तैयार करने की कोशिशें कर रहे थे. ", "लेकिन अवधेश राय और मुख़्तार अंसारी के बीच दुश्मनी कैसे हुई. ", "इस सवाल का जवाब उन दिनों दैनिक जागरण में क्राइम बीट संभाल रहे वरिष्ठ पत्रकार राजनाथ तिवारी देते हैं. ", "तिवारी बताते हैं कि 'अपराध की दुनिया में हत्‍याएं या तो वर्चस्‍व के लिए होती हैं या आर्थिक कारणों की वजह से.'", "मुख़्तार और अवधेश के बीच टकराव के लिए ये दोनों ही वजहें शामिल थीं. ", "नब्बे के दशक में बृजेश सिंह और उनका गुट बनारस में तमाम तरह के धंधों में अपना हाथ आज़मा रहा था. वहीं, ग़ाज़ीपुर का मुख़्तार अंसारी गैंग भी इसी शहर में अपने पैर पसारने की कोशिश कर रहा था. ", "ये वो दौर था जब बनारस में रेशम से लेकर कोयले के कारोबार पर सबकी नज़र थी. ", "राजनाथ तिवारी बताते हैं, \"उन दिनों स्क्रैप, रेशम और कोयले का कारोबार मोटा पैसा देने वाले धंधे थे. इस पर दोनों लोगों की नज़र थी.''", "''बनारस इन सब धंधों का प्रमुख केंद्र था. मुग़लसराय से बनारस नज़दीक होने के चलते कोयले के काले कारोबार का भी यहां से संचालन करना आसान था.'' ", "''मुख़्तार को इन्हीं सब धंधों पर क़ब्‍ज़ा कर अपना आर्थिक साम्राज्‍य मज़बूत करना था और इसके साथ ही अपना वर्चस्‍व ग़ाज़ीपुर से बनारस तक फैलाना था.'' ", "दबंग छवि वाले अवधेश राय को बृजेश सिंह का क़रीबी माना जाता था. ", "तिवारी कहते हैं, \"अवधेश राय बृजेश सिंह के नज़दीकी माने जाते थे. दबंग छवि वाले अवधेश राय मुख़्तार अंसारी के साम्राज्‍य विस्‍तार में कांटा साबित हो रहे थे. और ऐसे में मुख़्तार ने बंदूकों की बदौलत अपने रास्‍ते का ये कांटा हटा दिया.''", "वाराणसी के लहुराबीर क्षेत्र में 3 अगस्त, 1991 को अवधेश राय की गोली मारकर हत्या कर दी गई. ", "मारुति वैन से आये हथियारबंद हमलावरों ने अंधाधुंध गोलियां चलाकर अवधेश राय को मौत के घाट उतार दिया था. ", "ख़ास बात यह थी कि इस घटना को अवधेश राय के घर के पास ही अंजाम दिया गया था. जहां से चेतगंज थाना चंद मीटर की दूरी पर ही है. ", "अवधेश राय के भाई और पूर्व विधायक अजय राय ने मुख़्तार अंसारी, पूर्व विधायक अब्दुल कलाम, मुन्‍ना बजरंगी, भीम सिंह, कमलेश एवं राकेश समेत छह लोगों के ख़िलाफ़ मुकदमा दर्ज कराया था. ", "इस मामले में सुनवाई शुरू तो हुई लेकिन पूरी नहीं हो सकी. ", "इसी बीच साल 2022 में पता चला कि इस केस की मूल केस डायरी ही गायब हो गयी है. और ये डायरी अंत तक नहीं मिली. ", "ऐसे में इस पूरे केस की सुनवाई फोटो स्‍टेट के आधार पर की गयी है और अब फैसला सुनाया गया है. ", "दिनभर: पूरा दिन,पूरी ख़बर", "इस हत्याकांड को मुख़्तार अंसारी गैंग की ओर से की जाने वाली कथित धन उगाही से भी जोड़कर देखा जाता है. ", "नब्बे के दशक में 'आज' अख़बार की क्राइम बीट संभाल रहे वरिष्ठ पत्रकार सुभाष सिंह बताते हैं, \"इस हत्‍याकांड की कई वजहों में से एक वजह व्‍यापारियों से वसूली का भी था. चेतगंज थाना क्षेत्र में आने वाले लहुराबीर और हथुआ मार्केट बनारस के अच्‍छे व्‍यापारिक इलाके हैं.''", "वह बताते हैं, ''चेतगंज थाने में ही हैदर अली टाइगर और संजय सिंह नाम के दो सिपाही थे जो इस पूरे इलाके में मुख़्तार अंसारी के लिए व्‍यापारियों से वसूली करते थे. हथुआ मार्केट में अवधेश राय दुर्गा पूजा कराते थे जिसमें व्यापारी बढ़-चढ़कर आर्थिक सहयोग देते थे. व्‍यापारियों ने चेतगंज के सिपाहियों की शिकायत अवधेश राय से की.''", "सुभाष सिंह बताते हैं, ''अवधेश राय व्‍यापारियों के सरपरस्‍त थे जिसके चलते उन्होंने धरना प्रदर्शन भी किया. इसके बाद ये दोनों सिपाही निलंबित हो गए. बताया जाता है कि इन सिपाहियों और चेतगंज इलाके में उन दिनों रह रहे हत्‍या के एक अभियुक्त राकेश ने ही अवधेश राय की रेकी की. इसके बाद हत्‍याकांड को अंजाम दिया गया. कहा तो यहां तक जाता है हैदर गोली चलाने वालों में शामिल था.''", "इस हत्याकांड के वक़्त तक मुख़्तार अंसारी ने राजनीतिक दुनिया में कदम नहीं रखा था. ", "लेकिन 1991 में हुए इस हत्याकांड के बाद मुख़्तार अंसारी ने अलग-अलग चुनावी दलों के साथ पांच बार मऊ विधानसभा सीट से चुनाव लड़ा और उनमें जीत हासिल की. "]},
{"Heading": "उत्तराखंड: उत्तरकाशी में हिंदू लड़की को अग़वा करने की कोशिश के बाद मुसलमानों के ख़िलाफ़ अभियान – प्रेस रिव्यू", "URL": "https://www.bbc.com/hindi/articles/clwd4e8g9epo", "Content": ["इसके अलावा उत्तराखंड में एक नाबालिग़ लड़की को अगवा करने की कोशिश के बाद वहां बढ़े सांप्रदायिक तनाव की ख़बर, देशभर के सभी ज़िले के स्कूलों से कुछ बच्चों के लिए वडनगर में मोदी के स्कूल में पढ़ने का मौक़ा देने की ख़बर और भारतीय गणतंत्र पर व्हाइट हाउस के बयान को भी अख़बारों ने प्रमुखता से छापा है. ", "इसके अलावा दिल्ली में एक बंद बक्से में दो बच्चों के शव मिलने की घटना को भी कई अख़बारों ने जगह दी है. आज के प्रेस रिव्यू की शुरूआत करते हैं उत्तराखंड की ख़बर से.", " में छपी एक ख़बर के अनुसार उत्तराखंड के उत्तरकाशी ज़िले में एक नाबालिग़ लड़की को अगवा करने की कोशिश की ख़बर के बाद इलाक़े में तनाव है और पुलिस स्थिति पर काबू पाने की कोशिश कर रही है.", "अख़बार के अनुसार कथित तौर पर 26 मई को हुई इस घटना में एक हिंदू और एक मुसलमान युवक शामिल हैं. इस मामले में लड़की के परिवार की शिकायत के आधार पर पोक्सो के तहत एफ़आईआर दर्ज की गई है जिसके बाद दोनों युवकों को गिरफ्तार कर लिया गया है.", "हालांकि मामला इतने पर ख़त्म नहीं हुआ है. देवभूमि रक्षा अभियान नाम के एक स्थानीय दक्षिणपंथी संगठन ने कथित तौर पर पूरे ज़िले में पोस्टर लगाए जिसमें इस इलाक़े में रह रहे मुसलमानों को शहर छोड़ कर जाने को कहा गया.", "वहीं ", " अख़बार लिखता है कि 26 मई को मुस्लिम समुदाय के एक व्यक्ति समेत दो लोगों के एक नाबालिग़ लड़की को अगवा करने की कोशिश और उसे भगाकर ले जाने की कोशिश करते हुए पकड़ा गया था जिसके बाद इलाक़े में तनाव बढ़ गया.", "संगठन के संस्थापक दर्शन भारती के हवाले से द हिंदू लिखता है कि संगठन इस मामले पर 15 जून को महापंचायत करेगा. ", "अख़बार लिखता है कि उन्होंने पूरे जिले में पोस्टर लगाने की बात से इनकार किया है. हालांकि उन्होंने कहा, \"मैं पूरे इलाक़े में लोगों से मुलाक़ात कर रहा हूं और उनसे अपील कर रहा हूं कि मुसलमान समुदाय के लोगों को घर और दुकान किराए पर न दें. इनमें से 50 फ़ीसदी लोग मुझसे सहमत हैं.\"", "कुछ दिन पहले एक मुसलमान युवक के साथ बीजेपी नेता यशपाल रावत की बेटी की शादी के मामले को लेकर भी इसी संगठन ने राज्यव्यापी विरोध प्रदर्शन किए थे जिसके बाद बीजेपी नेता को ये शादी रोकनी पड़ी थी.", "अख़बार लिखता है कि ये प्रदर्शन पुरोला चौक से शुरू हुए जहां ये घटना हुई थी, जिसके बाद ये दूसरे इलाक़ों में फैल गए. इसके बाद कथित तौर पर मुसलमानों को अपनी दुकानों को बंद रखने को बाध्य होना पड़ा. कुछ अनजान लोगों ने मुसलमानों की दुकानों के सामने क्रॉस के निशान भी बनाए और साथ ही उन्हें बॉयकॉट करने के समर्थन में प्रदर्शन आयोजित किए गए.", "मामले की संनवेदनशीलता को देखते हुए पुलिस ने जिले में अलर्ट जारी कर दिया है. एडीजी (क़ानून व्यवस्था) वी. मुरुगेशन के अनुसार स्थिति फिलहाल नियंत्रण में है, लेकिन महापंचायत को लेकर आख़िरी फ़ैसला जिला प्रशासन करेगा.", "मंगलवार को दिल्ली पुलिस ने बताया कि पुलिस ने रेसलिंग फ़ेडेरेशन ऑफ़ इंडिया के प्रमुख और बीजेपी नेता बृजभूषण शरण सिंह पर लगे आरोपों के सिलसिले में गोंडा, उत्तर प्रदेश स्थित उनके घर पर जाकर पूछताछ की है.", "अख़बार ", " में छपी ख़बर के अनुसार शनिवार को पुलिस की एक टीम गोंडा में उनके घर गई और \"उनके क़रीबी लोगों\" और कर्मचारियों से पूछताछ की.", "उस दौरान उनके साथ सालों से काम कर रहे उनके ड्राइवर समेत क़रीब 10-12 लोगों के बयान दर्ज किए गए हैं. पुलिस ने अब तक ये स्पष्ट नहीं किया है कि जिन लोगों से पूछताछ की गई है उनमें बृजभूषण सिंह के परिजन शामिल थे या नहीं.", "अख़बार लिखता है कि पुलिस ने बताया है कि बृजभूषण सिंह पर पहलवानों ने यौन उत्पीड़न का आरोप लगाया है, जिससे बृजभूषण सिंह ने इनकार किया है. इसी के मद्देनज़र पुलिस ने अपनी पूछताछ में कुछ ख़ास दिनों पर बृजभूषण की हरकतों, काम और फ़ोन कॉल के बारे में जानकारी हासिल की.", "पुलिस का कहना है कि उन्हें मिली जानकारी बृजभूषण के बयान से अधिक \"मेल खाती है\" जो बीते महीने दर्ज किया गया था.", " अख़बार में छपी एक ख़बर के अनुसार मणिपुर में हिंसा नहीं रुकने के बाद मंगलवार को केंद्र सरकार ने बॉर्डर सिक्योरिटी फोर्स के एक हज़ार जवानों को वहां एयरलिफ्ट कराया है.", "अख़बार लिखता है कि 3 मई को मणिपुर में कुकी और मैतेई समुदायों के बीच शुरू हुई हिंसा थमने का नाम नहीं ले रही जिसके मद्देनज़र अब तक 20 हज़ार से अधिक सुरक्षाकर्मियों को वहां तैनात किया गया है. अब तक इस हिंसा में सौ से अधिक लोगों की मौत हो चुकी है.", " में छपी एक ख़बर के अनुसार इम्फाल के बाहरी इलाक़े में पुलिस की सुरक्षा में जा रही एक एंबुलेंस पर हमला हुआ जिसमें तीन लोगों की मौत हो गई.", "अख़बार लिखता है कि ये घटना रविवार को उस वक्त हुई जब गोली लगने के बाद मरीज़ को इलाज के लिए अस्पताल जा रही एंबुलेंस में क़रीब 2000 लोगों की एक भीड़ ने हमला किया. ये लोग मैतेई समुदाय के बताए जा रहे हैं.", "भीड़ ने एंबुलेंस को आग के हवाले कर दिया जिस कारण उसमें मौजूद सात साल के बच्चे, उनकी मां (मैतेई ईसाई जिनकी शादी एक कुकी व्यक्ति से हुई थी) और उनके एक रिश्तेदार (मैतेई ईसाई) की मौत हो गई.", "द हिंदू के अनुसार ये परिवार कुकी लोगों के लिए बने असम राइफ़ल्स के राहत शिविर में रह रहा था जिस पर हिंसक भीड़ ने हमला किया था. इस हमले में बच्चा घायल हो गया था जिसे लेकर एंबुलेंस इम्फाल में मौजूद रीजनल इंस्टीट्यूट ऑफ़ मेडिकल साइन्सेंस लेकर जा रही थी.", "द टेलीग्राफ़ लिखता है कि मणिपुर में हिंदू बहुसंख्यक मैतेई समुदाय और अल्पसंख्यक कुकी ईसाई समुदाय के लोगों के बीच बीते महीने की तीन तारीख से तनाव बढ़ गया था, जिसके बाद दोनों के बीच हिंसा की कई घटनाएं हुईं थीं. ", "इस कारण क़रीब 35 हज़ार लोग विस्थापित हुए हैं. इसी हिंसा के दौरान इस परिवार ने राहत शिविर में पनाह ली थी.", " में छपी एक और ख़बर के अनुसार राजधानी दिल्ली के जामिया नगर इलाक़े में लकड़ी के एक बक्से में दो बच्चों को मृत पाया गया है.", "पुलिस का कहना है कि यहां के बटला हाउस इलाक़े में हुई ये घटना खेल के दौरान घटी हो सकती है. 6 और 8 साल के इन दोनों बच्चों के शरीर पर किसी तरह के निशान नहीं है.", "अख़बार के अनुसार पुलिस ने कहा है कि हो सकता है कि दोनों बच्चे खेल के दौरान बक्से में छिप गए हों, जो लॉक हो गया हो जिस कारण ऑक्सीजन की कमी से दोनों की मौत हो गई.", "अख़बार ", " में छपी एक ख़बर के अनुसार अमेरिकी व्हाइट हाउस ने कहा है कि भारत एक जीवंत लोकतंत्र है जिसके वहां जाने वाला कोई भी व्यक्ति खुद महसूस कर सकता है.", "इस महीने के आख़िर में भारतीय पीएम नरेंद्र मोदी अमेरिका दौरे पर जाने वाले हैं. उनके दौरे से ठीक पहले व्हाइट हाउस के रणनीतिक संचार मामलों के समन्वयक जॉन किर्बी ने देश के लोकतंत्र की स्थिति पर चिंताओं को खारिज करते हुए कहा है कि अमेरिका भारत के साथ \"गहरी और मज़बूत दोस्ती और सहयोग\" की उम्मीद करता है.", "प्रेस कॉन्फ्रेंस में एक सवाल का जवाब देते हुए उन्होंने कहा कि आने वाले दौरे में इस पर चर्चा हो सकती है. उन्होंने कहा, \"आप दोस्तों के साथ ही ऐसा कर सकते हैं, दुनिया में किसी को लेकर अगर आपकी चिंताएं हैं तो आप अपने दोस्तों के सामने इन पर बात कर सकते हैं. लेकिन आगामी दौरा दोनों देशों के बीच दोस्ती और सहयोग आगे बढ़ाने के लिए है.\"", "अख़बार ", " में छपी एक ख़बर के अनुसार गुजरात के वडनगर स्थित उस विद्यालय की मरम्मत कर उसे फिर से दुरुस्त किया गया है जहां प्रधानमंत्री मोदी ने अपनी प्रारंभिक शिक्षा ली थी.", "अख़बार लिखता है कि इसका 'प्रेरणा योजना' के तहत इस विद्यालय का जीर्णोद्धार भारतीय पुरात्तव सर्वेक्षण (एएसआई) ने एक पुरानी स्थापत्य शैली में किया है. इसका उद्देश्य ये है कि ये विद्यालय बच्चों के लिए एक प्रेरणा केंद्र की तरह काम करे.", "एक सूत्र के हवाले से अख़बार लिखता है कि ये कार्यक्रम इस साल के आख़िर में शुरू होगा और इसके तहत देश के हर जिले से दो बच्चों को इस विद्यालय में शिक्षा दी जाएगी. इसके लिए 15 जिलों से 30 बच्चों के समूह बनाए जाएंगे और देश के 750 जिलों के बच्चे इसमें शामिल होंगे."]},
{"Heading": "कर्नाटक: गाय की बात कर क्या कांग्रेस मंत्री ने बीजेपी को मुद्दा दे दिया", "URL": "https://www.bbc.com/hindi/articles/c97nyzz2l4do", "Content": ["बेंगलुरु से, बीबीसी हिंदी के लिए", "कर्नाटक सरकार की ", " 2020 में बदलाव करने की योजना के विरोध में वहां विपक्ष में मौजूद बीजेपी ने दो दिन के राज्यव्यापी प्रदर्शन की घोषणा की है. ", "हाल में हुए विधानसभा चुनावों में 122 सीटों पर रही बीजेपी 66 सीटों तक सिमट आई थी और वो अब राज्य में विपक्ष की भूमिका में है.", " ने बीबीसी से कहा है, \"हमारा विरोध प्रदर्शन इस बात पर निर्भर करता है कि राज्य सरकार किस तरह काम करती है.\"", "बीजेपी के शासन के दौरान राज्य में इस क़ानून में बदलाव किया गया था. इसके तहत गोहत्या पर पूरी तरह से रोक लगाई गई थी, साथ ही कहा गया था कि भैंस और सांड को उनके 13 साल का होने के बाद मारा जा सकता है.", "क़ानून में बदलाव करते वक्त इसमें कड़ी सज़ा का भी प्रावधान किया गया. दोषी पाए जाने पर इसके तहत तीन से सात साल की सज़ा और पांच हज़ार से लेकर पांच लाख तक के जुर्माने का प्रावधान किया गया. दोबारा उसी मामले में दोषी पाए जाने पर सात साल की सज़ा और एक लाख से लेकर दस लाख तक के जुर्माने का प्रावधान था.", "ये मुद्दा उस वक्त सुर्खियों में आया जब एक रिपोर्टर ने राज्य के पशुधन मंत्री के. वेन्कटेश से सवाल किया कि क्या उनकी सरकार गोहत्या की रोकथाम के लिए क़ानून में बदलाव के बारे में विचार कर रही है. ", "रिपोर्टर का कहना था कि राज्य में खेती से जुड़े लोगों के लिए बूढ़े हो रहे मवेशियों को पालना और मरे पशुओं का निपटारा करना मुश्किल हो रहा है.", "अपने जवाब में ", " ने कहा कि गोहत्या पर लगे बैन का बुरा असर किसानों पर पड़ रहा है. उन्होंने कहा, \"अगर बांझ हो गए भैंसों और सांडों को काटा जा सकत है तो गायों को काटने में क्या समस्या है?\"", "इस दौरान वेन्कटेश ने अपना निजी अनुभव भी साझा किया. उन्होंने कहा कि उन्हें अपनी मरी गायों के शव उठाने के लिए बुलडोज़र किराए पर लेना पड़ा था.", "उन्होंने कहा कि उनकी सरकार इस क़ानून में ऐसा बदलाव लाने की योजना बना रही है, जो किसानों के हित में होगा. लेकिन अपने इस बयान के बाद वो विवादों में फंस गए और बीजेपी के कई नेताओं ने उनकी कड़ी आलोचना की.", "पूर्व मुख्यमंत्री बासवरज बोम्मई ने कहा, \"गायों के साथ भारतीयों का भावनात्मक जुड़ाव है, वो मां के तौर पर गाय की पूजा करते हैं.\"", "बीजेपी प्रवक्ता एमजी महेश ने कहा कि कांग्रेस पार्टी, \"अपने वोटबैंक को खुश करने की कोशिश कर रही है. गाय की अपनी उपयोगिता है. ये केवल धार्मिक भावना की बात नहीं है कि गाय को काफी सम्मान की नज़र से देखा जाता है. लेकिन हमारे देश में कोडागु जिले के कुशालनगर और हसन रोड पर बस हादसे में लोगों की जान जाने से बचाने वाले पत्थर के कलवर्ट (पहाड़ी नालों पर बने पुल) को भी लोग पूजते हैं.\"", "उन्होंने कहा कि \"ये दलील कि इससे किसानों की आर्थिक स्थिति में बदलाव आएगा. ये एकमात्र दलील नहीं है, इससे जुड़ी कई और दलीलें भी हो सकती हैं. ये भी एक अपवाद है कि हिंदुओं में भी कई लोग हैं जो बीफ़ खाना पसंद करते हैं. लेकिन हमें एक आदर्शवादी रुख़ अपनाने की ज़रूरत है और गोहत्या रोकना है.\"", "उन्होंने कहा कि जिस दौर में मैसूर की राजशाही का विलय भारत में हुआ था उस वक्त भी गोहत्या का विरोध होता था. उन्होंने कहा, \"मैसूर के महाराज ने केंद्र सरकार के सामने एक ही शर्त रखी थी, वो ये थी कि राज्य में कहीं गोहत्या नहीं होगी.\"", "हालांकि मुख्यमंत्री सिद्धारमैय्या ने सवाल उठाने वाली बीजेपी पर निशाना साधते हुए कहा कि नैतिक तौर पर इस मुद्दे पर सवाल उठाने का उसे हक नहीं है. ", "बुधवार को बेंगलुरु में होने वाले बीजेपी के विरोध प्रदर्शन से जुड़े एक सवाल के उत्तर में सिद्धारमैय्या ने कहा कि कैबिनेट में अब तक इस मुद्दे पर चर्चा तक नहीं हुई है.", "उन्होंने कहा, \"बेचारे, अब जब हम चुनाव के समय दी गई पांच गारंटियों को लागू कर रहे हैं तो उनके पास बोलने को कुछ नहीं बचा. इस तरह का मुद्दा उठाने का उनके पास क्या नैतिक हक़ है? उन्होंने हर घर 10 घंटे बिजली, कृषि ऋण माफ़ करने और सिंचाई के लिए 1.5 लाख करोड़ रुपये के आवंटन का वादा किया था. वो अपने इन वादों पर खरे नहीं उतर पाए. ये जन विरोधी पार्टी है. जब वो लोग सत्ता में थे उन्होंने कमिशन के ज़रिए राज्य को लूटा.\"", "हालांकि इस मुद्दे पर राजनीतिक विश्लेषकों की राय अलग है.", " ने बीबीसी हिंदी से कहा, \"एसएल बायरप्पा, जिन्हें बीजेपी राजगुरु मानती है उन्होंने पूर्वा नाम की एक मोटी क़िताब लिखी है. कई भारतीय भाषाओं में इसका अनुवाद हुआ है. इसमें एक जगह पर उन्होंने महाभारत काल की उस घटना का ज़िक्र किया है जिसमें जब कुछ ऋषि पांडवों से मुलाक़ात करने गए तो द्रोपदी ने उन्हें खाने में बछड़े का मांस परोसा था. इसका मतलब ये है कि महाभारत काल से गाय का मांस खाया जाता रहा है.\"", "उन्होंने कहा, \"खाना व्यक्ति की पसंद का मामला है. हाथी मांस नहीं खाता जबकि शेर या बाघ मांस के सिवा कुछ नहीं खाते. कर्नाटक में आज राजनीतिक स्थिति ऐसी हो गई है कि बीजेपी के पास उठाने के लिए कोई मुद्दा नहीं बचा. लेकिन ये भी सच है कि के. वेन्कटेश ने मरे जानवरों के निपटारे की किसानों की समस्या पर ध्यान केंद्रित करने की बजाय खुद बीजेपी के हाथों में एक मुद्दा दे दिया है.\"", "वहीं ", " ने बीबीसी हिंदी से कहा कि राज्य सरकार कोई फ़ैसला ले उससे पहले ही बीजेपी जल्दबाज़ी के मोड में आ गई है.", "उन्होंने कहा, \"बीजेपी न केवल राज्य सरकार के किसी तरह का फ़ैसला लेने से पहले इस मामले में जल्दबाज़ी कर रही है, बल्कि कांग्रेस नेताओं के बयानों को तोड़-मरोड़ कर पेश करने और पार्टी पर हमला करने को बीजेपी ने अपनी आदत बना लिया है. वेन्कटेश ने अपने बयान में कहा था कि जब बांझ बैलों को मारा जा सकता है तो बांझ गायों को क्यों नहीं.\""]},
{"Heading": "भारत की यह स्थिति जर्मनी अपने ख़िलाफ़ क्यों मान रहा ", "URL": "https://www.bbc.com/hindi/articles/c045k8xep01o", "Content": ["जर्मनी के नए रक्षा मंत्री बोरिस पिस्टोरियस ने एक साक्षात्कार में कहा है कि भारत की हथियारों के लिए रूस पर निर्भरता जर्मनी के हित में नहीं है.", "जर्मन प्रसारक डॉयचे वैले के साथ बातचीत में बोरिस पिस्टोरियस से पूछा गया था कि क्या जर्मनी भारत को अधिक हथियार बेचेगा तो उन्होंने कहा, “ये जर्मनी के हाथ में नहीं है कि इसे अपने आप बदल ले. ये ऐसा मुद्दा है, जिसे हमें अपने सहयोगियों के साथ मिलकर समाधान करना है.”", "पिस्टोरियस ने कहा, “लेकिन ज़ाहिर तौर पर, भारत अगर रूस के हथियारों और अन्य सामानों पर निर्भर रहता है तो दीर्घकालिक रूप से ये हमारे हित में नहीं होगा. इसलिए, हमें इस बारे में सोचना होगा कि हम क्या कर सकते हैं.”", "जर्मनी के रक्षा मंत्री बोरिस पिस्टोरियस भारत की यात्रा पर आने वाले हैं. इस यात्रा के दौरान दोनों देशों के बीच रक्षा संबंध मज़बूत करने पर चर्चा होगी.", "जर्मनी नहीं चाहता है कि भारत रक्षा ज़रूरतों की मजबूरी में रूस के साथ रहे. जर्मनी को लगता है कि भारत की चिंताओं को पहले दूर करना चाहिए और फिर रूस से उसकी दूरी ख़ुद बन जाएगी. ", "जनवरी में पद संभालने के बाद से पिस्टोरियस भारत के पहले दौरे पर हैं. रविवार को उन्होंने सिंगापुर में शांगरी ला डायलॉग में हिस्सा लिया. वहीं सोमवार को उन्होंने जक़ार्ता में इंडोनेशिया के रक्षा मंत्री से बात की. मंगलवार को उन्हें भारत के रक्षा मंत्री राजनाथ सिंह से मिलना है.", " ", "इस मुलाक़ात से पहले डॉयचे वैले को दिए साक्षात्कार में पिस्टोरियस ने भारत को जर्मनी की पनडुब्बियां बेचने के भी संकेत दिए.", "पिस्टोरियस ने एक सवाल के जवाब में कहा, “जब मैं भारत पहुँचूंगा तब मेरे साथ जर्मनी के रक्षा उद्योग के प्रतिनिधि भी होंगे और मैं ये संकेत देना चाहूंगा कि हम इंडोनेशिया, भारत जैसे अपने भरोसेमंद सहयोगियों का सहयोग करने के लिए तैयार हैं. उदाहरण के लिए, इसमें जर्मन पनडुब्बियां की डिलिवरी भी शामिल होंगी.”", "भारत छह पारंपरिक पनडुब्बियां ख़रीदने जा रहा है. माना जा रहा है कि ये सौदा 5.2 अरब डॉलर का हो सकता है. जर्मनी भी अपनी पनडुब्बियां भारत को बेचने की कोशिश करेगा. ", "फ्रांस का एक नवल समूह एक साल पहले इस प्रोजेक्ट से पीछे हट गया था, जिसके बाद जर्मनी की संभावनाएं बढ़ गई हैं. ", "इससे पहले साल 1981 में भारत ने चार एचडीडब्ल्यू टाइप 209 पनडुब्बियां ख़रीदने का सौदा किया था. ", "यूक्रेन युद्ध के बाद से बदले सुरक्षा हालात में जर्मनी ने अपने हथियारों के निर्यात पर लगे सख़्त नियंत्रण में कुछ ढील देनी शुरू की है.", "हालांकि एक सवाल के जवाब में पिस्टोरियस ने ये भी कहा है कि जर्मनी को भरोसेमंद सहयोगियों के लिए हथियार के निर्यात और दुनिया भर में हथियारों कि सीमित डिलिवरी के बीच संतुलन बनाना है.", "पिस्टोरियस ने कहा कि जर्मनी नहीं चाहता कि दुनिया में अधिक हथियार हों.", "जर्मन रक्षा मंत्री ने भारत-प्रशांत क्षेत्र में अपनी सैन्य मौजूदगी के संकेत भी दिए.", "पिस्टोरियस ने कहा कि भारत-प्रशांत क्षेत्र 21वीं सदी में सुरक्षा, फ्रीडम ऑफ़ नेविगेशन और अंतरराष्ट्रीय आर्थिक चुनौतियों को निर्धारित करेगा.", "पिस्टोरियस ने कहा कि भारत-प्रशांत क्षेत्र को लेकर जर्मनी की अपनी गाइडलाइन हैं लेकिन इस क्षेत्र में अपनी उपस्थिति दिखाने के लिए जर्मनी अपने युद्धपोत तैनात कर सकता है.", "जर्मनी ने साल 2021 में अपना पहला युद्धपोत इस क्षेत्र में भेजा था और साल 2024 में एक और युद्धपोत यहां भेज सकता है.", "पिस्टोरियस ने कहा, “जर्मनी को अपने पुराने और नए सहयोगियों के साथ चर्चा करने की इच्छा भी दिखानी होगी.”", " ", "भारत रूसी हथियारों और डिफेन्स सिस्टम का दुनिया का सबसे बड़ा ख़रीदार है. भारतीय वायु सेना, नौसेना और थल सेना के लगभग 85 प्रतिशत हथियार रूसी हैं और भारत के कुल सुरक्षा के सामानों के आयात का 60 प्रतिशत हिस्सा रूस से आता है.", "भारतीय वायु सेना रूसी सुखोई एसयू-30 एमकेआई, मिग-29 और मिग-21 लड़ाकू विमानों पर निर्भर है, इसके अलावा आईएल-76 और एंटोनोव एएन-32 ट्रांसपोर्ट विमान, एमआई-35 और एमआई-17वी5 हेलीकॉप्टर हैं और हाल ही मेंली गई एस-400 वायु रक्षा प्रणाली भी रूसी है.", "भारत की सेना रूसी T72 और T90 युद्धक टैंकों का इस्तेमाल करती है, नौसेना का आईएनएस विक्रमादित्य विमान वाहक पोत पहलेएडमिरल गोर्शकोव था.", "भारत की नौसेना आइएल 38 समुद्री निगरानी विमान और कामोव के-31 हेलीकॉप्टर भी उड़ाती है, भारत के पास रूस से पट्टे पर ली हुईएक परमाणु पनडुब्बी है और वह भारत को अपनी परमाणु पनडुब्बी बनाने में भी मदद कर रहा है.", "भारत फ़ेडरल रिपब्लिक ऑफ़ जर्मनी को मान्यता देने वाले दुनिया के पहले देशों में से एक है. इसी साल दोनों देशों ने कूटनीतिक संबंधों के 70 साल पूरे होने का जश्न मनाया है. ", "दोनों देशों के बीच रणनीतिक साझेदारी भी है. साल 2011 के बाद से दोनों देश कैबिनेट मंत्रियों के स्तर पर द्विपक्षीय वार्ताएं कर रहे हैं. ", "साल 2020 में जर्मनी की सरकार ने भारत-प्रशांत क्षेत्र के लिए दिशा-निर्देश तय किए थे और इस क्षेत्र में अपने हितों और प्रतिबद्धता को निर्धारित किया था. ", "हालांकि विश्लेषक मानते हैं कि इन सब के बावजूद दोनों देशों के बीच सहयोग में कुछ कमी है.", "ऑब्ज़र्वर रिसर्च फाउंडेशन की शोधकर्ता अमृता नारलीकर एक लेख में कहती हैं, “दोनों ही तरफ़ के नीति निर्माता इस सवाल पर जूझते हैं कि जो उम्मीदें इन संबंधों से लगाई जाती हैं, उनमें दोनों देश कहां पीछे रह जाते हैं.”", "विश्लेषक मानते हैं कि लंबे समय से भारत और जर्मनी के संबंध इस तरह रहे हैं कि ना ही इनमें कोई बड़ा नुक़सान हुआ है और ना ही बड़ा फ़ायदा.", "लेकिन हाल के सालों में जिस तरह से चीन का उभार हुआ है और हथियारों के लेकर देशों की एक दूसरे पर निर्भरता बढ़ी है उसका असर अंतरराष्ट्रीय व्यवस्था पर हुआ है. ", "इस बदलते परिवेश में भारत और जर्मनी अपने संबंधों को मज़बूत करने का प्रयास कर रहे हैं.", "हाल ही में जर्मनी के चांसलर ओलाफ़ शॉल्त्स ने एक भाषण में कहा था कि भारत, दक्षिण अफ़्रीका और वियतनाम जैसे देश यूक्रेन युद्ध को लेकर रूस की आलोचना करने से झिझकते हैं क्योंकि उन्हें लगता है कि अंतरराष्ट्रीय सिद्धांतों को बराबरी से लागू नहीं किया जाता है.", "ग्लोबल सॉल्यूसंश के 'द वर्ल्ड पॉलिसी फोरम' कार्यक्रम में बोलते हुए ओलाफ़ शॉल्त्स ने कहा, \"जब मैं इन देशों के नेताओं से बात करता हूँ तो कई मुझे ये भरोसा देते हैं कि वे अंतरराष्ट्रीय व्यवस्था के मूलभूत सिद्धांतों पर सवाल नहीं उठा रहे हैं. उनकी चिंता यह है कि ये सिद्धांत समान रूप से लागू नहीं होते.\"", "शॉल्त्स ने कहा, \"वो चाहते हैं कि बराबरी की शर्तों पर प्रतिनिधित्व हो और पश्चिम के दोहरे मापदंडों का अंत हो.\"", "शॉल्त्स ने कहा, \"मुझे ग़लत मत समझिए- मैं ये नहीं कह रहा हूं कि ये दावें हमेशा उचित होते हैं. लेकिन अगर हम एशिया, अफ़्रीका और लातिन अमेरिका के शक्तिशाली देशों को एक स्थिर वैश्विक व्यवस्था स्थापित करने में सहयोग करने के लिए प्रोत्साहित करना चाहते हैं तो हमें इनका समाधान करना होगा.\"", "शॉल्त्स ने इससे पहले भी भारत के समर्थन में बयान दिया है.", "इस साल फ़रवरी में म्यूनिख सुरक्षा सम्मेलन में बोलते हुए ओलाफ़ शॉल्त्स ने कहा था, \"यूरोप को इस मानसिकता से बाहर निकलना होगा कि यूरोप की समस्याएं दुनिया की समस्याएं हैं, लेकिन दुनिया की समस्याएं यूरोप की समस्याएं नहीं हैं. यह भारतीय विदेश मंत्री का कथन है और उनका तर्क जायज़ है. अगर अंतरराष्ट्रीय संबंधों में सिर्फ़ ताक़तवर लोगों का ही क़ानून चलेगा तो ये सिर्फ़ यूरोप की समस्याएं नहीं रहेंगी.\"", "इस सम्मेलन में ओलाफ़ ने ये भी कहा था कि अगर पश्चिमी देश ये चाहते हैं कि भारत और इंडोनेशिया जैसे देश उनका साथ दें तो उनके साथ सिर्फ़ हमारे साझा मूल्यों पर ज़ोर देने से काम नहीं चलेगा बल्कि पश्चिमी देशों को इन देशों की चिंताओं और हितों का भी ध्यान रखना होगा. ये साझा सहयोग की बुनियादी ज़रूरत है.", "दरअसल पिछले साल भारतीय विदेश मंत्री एस जयशंकर ने यूरोपीय देशों की मानसिकता पर टिप्पणी की थी.", "जून 2022 में स्लोवाकिया में एक सम्मेलन में भारतीय विदेश मंत्री ने एक सवाल के जवाब में कहा था, \"यूरोप को इस मानसिकता से बाहर निकलना होगा कि यूरोप की समस्याएं दुनिया की समस्याए हैं, लेकिन दुनिया की समस्याएं यूरोप की समस्या नहीं हैं.\"", "भारत में जर्मनी के राजदूत रहे वाल्टर जे. लिंडनेर ने पिछले साल छह दिसंबर को जयशंकर की इसी टिप्पणी का वीडियो ट्विटर पर पोस्ट करते हुए लिखा था, ''इनका तर्क बिल्कुल वाजिब है.''"]},
{"Heading": "अमृता शेरगिल: वो चित्रकार जो अपने समय से काफ़ी आगे थीं", "URL": "https://www.bbc.com/hindi/articles/c2xkgkr2d22o", "Content": ["बीबीसी संवाददाता", "अमृता बला की ख़ूबसूरत थीं, दुबली-पतली और नाज़ुक. अक्सर वो चटकीले हरे रंग की साड़ी पर चमकते हुए लाल रंग का ब्लाउज़ पहनती थीं. आभूषण के तौर पर उनके कान से सिर्फ़ एक तिब्बती झुमका लटकता रहता था. ", "उनके काले बालों के ठीक बीच से एक माँग निकलती थी. उनके बाल उनके कानों को हमेशा ढके रहते थे. उनके माथे पर एक बिंदी होती थी और उनकी आँखें हमेशा चमकती रहती थीं. वो अंतर्मुखी थीं और अकेले रहना पसंद करती थीं. ", "यशोधरा डालमिया अमृता शेरगिल की जीवनी में लिखती हैं, \"वो जन्म से ही असाधारण थीं. लंबे रेशम जैसे बाल, बड़ी बड़ी आँखें, चौड़ा माथा जो ऊपर की तरफ़ और चौड़ा होता गया था. बचपन में रोना तो उसे आता ही नहीं था.\" ", "वो आगे लिखती हैं, \"अमृता सबसे ज़्यादा ख़ुश तब होती थी जब अपनी छोटी बहन इंदिरा को नहाते हुए देखती थी. करीब 5 साल की उम्र में उसने रंगीन पेंसिलों से चित्रकारी शुरू की थी. भाषाएं जल्दी जल्दी सीखने में उसका कोई सानी नहीं था. उनको फ़्रेंच, इटालियन, अंग्रेज़ी, हंगेरियन के अलावा हिंदी और पंजाबी में भी महारत थी.\" ", "चित्रकारी के बाद उनका दूसरा प्रेम था संगीत. वो पियानो बजाया करती थीं. उनके पति विक्टर इगान ने एक इंटरव्यू में कहा था, \"जब भी वो ख़राब मूड में या अवसादग्रस्त होती थीं, वो अकेले घंटों तक पियानो बजाया करती थीं. उसके बाद उनके मूड में जान आ जाती थी और वो कहीं बेहतर महसूस करती थीं.\" ", "अमृता एक अमीर सिख उमराव सिंह और हंगेरियन माँ एनटॉयनेट शेरगिल की बेटी थीं. उनका जन्म 30 जनवरी 1913 को हंगरी की राजधानी बुडापेस्ट में हुआ था. ", "कला के प्रति उनके रुझान को देखते हुए उनके माता पिता उन्हें पेरिस ले गए थे ताकि वहाँ वो पेंटिंग की औपचारिक शिक्षा ले सकें. जब अमृता पेरिस पहुंची थीं तो वो सिर्फ़ 16 साल की थीं. ", "अगले पाँच साल उन्होंने पेरिस में ही बिताए थे. उस ज़माने में विंसेट वॉन गॉग और पॉल गोगाँ उनके प्रिय चित्रकार होते थे. पेरिस में ही रखी मोनालीसा की पेंटिंग ने उन्हें बहुत प्रभावित किया था. ", "17 साल की उम्र में उन्होंने अपना ख़ुद का एक चित्र बनाया था. ", "उन्हें आत्मचित्र बनाने का बहुत शौक था. वो अक्सर अपने सौंदर्य की स्वयंद्रष्टा बनी रहती थीं. ", "सन 1932 में उनकी पेंटिंग ‘यंग गर्ल्स’ को ग्रैंड सेलोन का स्वर्ण पदक मिला था. इस पेंटिंग के लिए उनकी बहन इंदिरा और उनकी दोस्त डेनिस प्रूतो ने मॉडलिंग की थी. ", "अमृता एक किस्सा सुनाया करती थीं, \"सेलोन की ज्यूरी की एक सदस्य ने मुझे देखते ही कहा था तुम तो महज़ बच्ची हो. ये कैसे संभव हो सकता है कि तुमने ये पेंटिंग बनाई है? हमने सोचा था कि इसको कम से कम 30 साल के पेंटिंग वाले शख़्स ने बनाया है. लगता है तुमने पालने में ही चित्रकारी करनी सीख ली थी.\" ", "अमृता की माँ चाहती थीं कि वो एक रईसज़ादे से शादी करें. उन दिनों उत्तर प्रदेश के एक रईस यूसुफ़ अली ख़ाँ पेरिस में रह रहे थे. देखने में अच्छे थे. उनके पिता राजा नवाब अली सीतापुर के एक ताल्लुकदार थे. ", "उन्होंने लखनऊ में हिंदुस्तानी संगीत के मैरिस कॉलेज की स्थापना की थी जो बाद में भातखंडे कालेज कहलाया. माँ के बढ़ावा देने पर अमृता यूसुफ़ के संपर्क में आईं और दोनों की मंगनी भी हो गई. लेकिन दोनों के स्वभाव में ज़मीन आसमान का अंतर था. ", "अपनी माँ को लिखे पत्र में अमृता ने लिखा था, \"यूसुफ़ मेरे प्रति वफ़ादार नहीं है. उनका न सिर्फ़ विक्टर की बहन वॉयला से इश्क चल रहा है बल्कि सड़क पर चलने वाली हर सुँदर लड़की पर उनकी निगाह रहती है.\" ", "अमृता ने यूसुफ़ से अपनी मंगनी तोड़ दी. अमृता का डर सही साबित हुआ. यूसुफ़ ने बाद में तीन शादियाँ कीं. पहली एक अंग्रेज़ युवती रूथ से जिन्हें उन्होंने तलाक़ दे दिया. ", "उसके बाद उन्होंने बंबई हाईकोर्ट के मुख्य न्यायाधीश नवाब मिर्ज़ा की बेटी फ़खरुन्निसा रानी से शादी की. उनको भी तलाक़ देने के बाद उन्होंने एक एंग्लो इंडियन लड़की एलसा विलियम्स से ब्याह रचाया. ", "अमृता के जीवनीकार एन इक़बाल सिंह उनकी जीवनी में लिखते हैं, \"यूसुफ़ प्रकरण का असर ये हुआ कि उन्होंने पुरुषों के साथ अपने संबंधों को गंभीरता से लेना छोड़ दिया. वो असावधान हो गईं और कई पुरुषों से संबंध बनाने लगीं.\" ", "\"किसी एक व्यक्ति से उनका लगाव जाता रहा. सिर्फ़ एक महिला मेरी लुई चैसनी से उनके गहरे अंतरंग संबंध बने. उन्होंने आख़िर तक उनका नाम बहुत स्नेह से लिया और शिमला के अपने स्टूडियो और लाहौर के अपने घर में उनकी तस्वीर दीवार पर टाँगी.\"", "बाद में अमृता ने कई लोगों से इश्क़ किया जिसमें पुरुष और महिला दोनों शामिल थे. उनमें से एक थीं एडिथ लैंग जो पेरिस में पियानो की कक्षाएं लिया करती थीं. ", "वो अमृता से उम्र में काफ़ी बड़ी थीं. उस समय वो 27-28 साल की रही होंगी. उनको अमृता पर क्रश था. ", "इक़बाल सिंह लिखते हैं, \"बाद में अमृता को इस लेस्बियन संबंध के कारण काफ़ी शर्मिंदगी उठानी पड़ी थी. एक बार जब वो एडिथ के साथ बिस्तर पर थीं मेरी लुई अचानक बिना दरवाज़ा खटखटाए उनके कमरे में दाख़िल हो गई थीं और उन्हें रंगे हाथ प्यार करते हुए पकड़ लिया था.\" ", "\"उस समय अमृता की उम्र थी 21 साल. इसके बाद बोरिस तासलित्ज़की उनके संपर्क में आए. उन्होंने सार्वजनिक रूप से ऐलान किया कि उन्हें अमृता से इश्क है. लेकिन अमृता की माँ को ये संबंध पसंद नहीं आया.\" ", "बाद में बोरिस तासलित्ज़की ने यशोधरा डामिया को दिए एक इंटरव्यू में बताया, \"मैं उनके इश्क में गिरफ़्तार था. कुछ दिनों तक तो उन्होंने उसका जवाब दिया. फिर एक दिन वो मुझसे बोलीं कि उन्हें हंगरी में अपने ममेरे भाई इगान विक्टर से प्यार हो गया है और वो उनसे शादी करेंगी.\"", "शादी से पहले अमृता ने इगान को कई पत्र लिखे थे. ये पत्र अक्सर आसमानी रंग के काग़ज़ पर काली स्याही से छोटे छोटे अक्षरों में लिखे जाते थे. किसी के लिए भी उन्हें पढ़ना मुश्किल होता था. ", "विक्टर और अमृता ने अपनी शादी से पहले कुछ अजीब से समझौते किए थे. पहला समझौता ये था कि वो बच्चे नहीं पैदा करेंगे. इसलिए नहीं कि वो ममेरे भाई बहन थे बल्कि इसलिए कि वो बच्चे पैदा करना चाहते ही नहीं थे. ", "दूसरा समझौता ये था कि अमृता को दूसरे पुरुषों से संबंध बनाने की आज़ादी होगी. ", "विक्टर को ये कतई अजीब नहीं लगा क्योंकि वो तब तक समझ चुके थे कि यौन विविधता अमृता की शख़्सियत का हिस्सा बन चुकी थी. ", "16 जुलाई, 1938 को बुडापेस्ट में बिना किसी शोर-शराबे के उनकी शादी हुई थी. ", "विक्टर ने बाद में स्वीकार किया था कि शादी के पहले कुछ सालों में अमृता ने उन्हें छोड़ने या कहीं और जाने की इच्छा प्रकट नहीं की थी. ", "जब विक्टर ने गोरखपुर के पास सराया की चीनी फ़ैक्ट्री में अपनी प्रैक्टिस शुरू की थी तो उन्हें वेतन के तौर  पर 160 रुपए मिला करते थे. ", "अमृता को इसके अतिरिक्त 100 रुपए अपने परिवार से मिलते थे. सस्ते के ज़माने में भी इतने पैसे उनके लिए कम पड़ जाते थे. ", "अमृता ने अपनी माँ को पत्र में लिखा था, \"इतने कम रुपयों में गृहस्ती चलाना मुश्किल हो रहा है. हमारे पास बर्तन, प्लेटें, चाय के प्याले और पर्दे ख़रीदने के लिए पैसे नहीं हैं.\"", "अमृता के प्रेमियों की एक लंबी फेरहिस्त थी, कार्ल खंडालवाला, इकबाल सिंह, आईसीएस अधिकारी बदरुद्दीन तैयबजी, ऑल इंडिया रेडियो के निदेशक रशीद अहमद और स्टेट्समैन के संवाददाता मैलकम मगरिज. ", "रशीद अहमद बाद में पाकिस्तान चले गए जहाँ वो पाकिस्तान के महानिदेशक होकर रिटायर हुए. ", "रशीद अहमद ने उनके बारे में कहा था कि \"अमृता बहुत बारीकी से हर चीज़ देखती थीं. उनमें हर चीज़ अनुभव कर लेने और जानने की ललक थी. सामाजिक बाधाओं और पाबंदियों से वो पूरी तरह आज़ाद थीं.\"  ", "वो उस तरह पुरुषों की तरफ़ आकर्षित होती थीं जो मुख्यधारा से थोड़ा हट कर होते थे. ", "इकबाल सिंह लिखते हैं, \"यौन नैतिकता की अमृता की परिभाषा आम लोगों से काफ़ी भिन्न थी. उन्होंने बताया था कि वो एक बार पेरिस के बदनाम इलाके में अकेली खड़ी हो गई थीं. वो देखना चाहती थीं कि लोग किस तरह उनके पास आते हैं.\" ", "\"उन्होंने बताया था कि मेरा किसी के साथ जाने का इरादा कतई नहीं था. मैं ये देखना चाहती थी कि लोग मेरे साथ समय बिताने के लिए कितना ख़र्च करने के लिए तैयार थे. लेकिन थोड़ी देर बाद मेरी हिम्मत जवाब दे गई थी और मैं वहाँ से वापस चली आई थी.\"", "खुशवंत सिंह से भी अमृता शेरगिल का वास्ता पड़ा था. खुशवंत सिंह अपनी आत्मकथा में लिखते हैं, \"सुंदर तो वो थी, लेकिन उससे ज़्यादा ध्यान देने वाली बात सुंदरता के प्रति उसकी सतर्कता थी. उसकी ये सतर्कता और यौवनाभिमान उसे परंपरा से हट कर जीवन जीने की ओर लालायित करते थे.\" ", "अपनी किताब ‘वीमेन एंड मेन इन माई लाइफ़’ में खुशवंत सिंह अमृता से जुड़ा एक किस्सा सुनाते हैं.", "वो लिखते हैं, \"एक दोपहर जब मैं खाना खाने के लिए घर आया तो मैंने देखा कि मेरी डायनिंग टेबिल पर बीयर का एक जग और कुर्सी पर एक ज़नाना बैग रखा हुआ था. कमरे में फ़्रेंच पर्फ़्यूम की ख़ुशबू फैली हुई थी. मेरे बावर्ची ने मुझे बताया कि एक मेम साहब आईं हैं.\" ", "\"उन्होंने इस तरह फ़्लैट का मुआएना किया जैसे वो इसकी मालिक हों. अब वो बाथरूम में घुसी हुई हैं. वो अमृता शेरगिल थीं. वो मुझसे पास के धोबियों और ख़ानसामों के बारे में पूछने आईं थीं. उसे मेरे कमरे में लटकी हुई पेंटिंग्स को कुछ इस अंदाज़ में देखा जैसे कह रही हों, ये क्या लटका रखा है?\"", " \"मैंने नम्रता दिखाते हुए कहा, ये मेरी पत्नी ने बनाई हैं. अभी वो सीख रही है. अमृता का जवाब था- ये तो साफ़ ज़ाहिर हो रहा है.\" ", "उनकी दूसरी मुलाकात शिमला में हुई थी. खुशवंत ने चमनलाल, उनकी पत्नी हेलेन और अमृता शेरगिल को दिन के खाने पर बुलाया. ", "खुशवंत लिखते हैं, \"मेरा सात महीने का बेटा राहुल चलना सीख रहा था. वो बहुत प्यारा बच्चा था. उसके घुँघराले भूरे बाल थे. हर कोई उसकी तारीफ़ कर रहा था. तभी अमृता ने उसपर एक नज़र डाली और कहा, कितना गंदा बच्चा है.\"", "\"उसका ये कहना था कि सारे माहौल में सन्नाटा छा गया. उन सब के जाने के बाद मेरी पत्नी ने कहा मैं इस औरत को कभी अपने घर नहीं बुलाउंगी. बाद में अमृता तक ये ख़बर पहुंच गई कि मेरी पत्नी ने उसके बारे में क्या कहा था.\"", "\"उसने ऐलान किया कि मैं उस औरत को ऐसा सबक सिखाउंगी कि वो उसे कभी नहीं भूलेगी. मैं उसके पति पर डोरे डालूँगी. मैं उस दिन का बेसब्री से इंतेज़ार करने लगा लेकिन ये मौका कभी नहीं आया. कुछ ही दिनों मे उसका देहाँत हो गया.\"", "जवाहरलाल नेहरू से भी अमृता शेरगिल की कई मुलाकातें हुई थीं. लेकिन इस बात के कोई साक्ष्य नहीं मिलते कि दोनों के बीच प्रेम संबंध थे. ", "सन 1937 में जब दिल्ली के इंपीरियल होटल में अमृता की पेंटिंग्स की नुमाइश लगी थी तो जवाहरलाल नेहरू उसमें पधारे थे. ", "उस समय अमृता ने कार्ल को लिखे पत्र में लिखा था, \"मुझे लगता है नेहरू ने मुझे उतना ही पसंद किया था जितना मैंने उन्हें.\"", "नेहरू और अमृता के बीच काफ़ी ख़तो-किदाबत हुआ करती थी. उन पत्रों के अध्ययन से उनके बीच संबंधों का अंदाज़ा लगाया जा सकता था लेकिन अमृता की माँ ने अमृता को मिले कई पत्र जला दिए थे जिसमें नेहरू के पत्र भी शामिल थे. ", "एक बार नेहरू अपनी गोरखपुर यात्रा के दौरान अमृता और उनके पति विक्टर से मिलने गए थे. ", "उस समय का एक चित्र है जिसमें नेहरू काले रंग की कमीज़ और ख़ाकी रंग की शॉर्ट्स पहने हुए हैं. उनके सिर पर गाँधी टोपी है और पैरों में पेशावरी चप्पल. ", "अमृता के देहावसान पर नेहरू ने अमृता की माँ को एक मार्मिक पत्र लिख कर कहा था, \"पिछले पाँच सालों में मैं अमृता से पाँच छह बार ही मिला हूँगा लेकिन पहली बार मिलने पर ही उसकी प्रतिभा और उसके सौंदर्य का कायल हो गया था.\" ", "\"मुझे ऐसा लगा था कि वो भारत के लिए बहुत ही बहुमूल्य प्रतिभा है. मैं उस प्रतिभा के परिपक्व होने की आशा लगाए रहा. अमृता के संपर्क में आने वाले बहुत से लोग आपके इस दुख में भागीदार हैं. उसकी यादें मेरी धरोहर हैं.\"", "अमृता ने अपने करियर में करीब 143 पेंटिंग्स बनाईं. उनमें वो पेंटिंग्स शामिल नहीं हैं जो उन्होंने अपने दोस्तों और रिश्तेदारों को भेंट कर दी. ", "उनकी बहुत से पेंटिंग्स उनकी बहन के बच्चों विवान और नवीना सुंदरम के पास हैं. उनके पति विक्टर इगान के पास उनकी जितनी भी पेंटिग्स थीं उनमें से एक को छोड़ कर जिसमें उनका खुद का चित्र था, उन्होंने नैशनल गेलरी ऑफ़ मॉडर्न आर्ट्स को भेंट कर दी. ", "उन पेंटिंगों को ढंग से न रखे जाने के कारण उनकी बहुत सी पेंटिंग्स नष्ट हो गईं. सन 1998 में उनकी नष्ट हो गई पेंटिंग्स को रिस्टोर करने की कोशिश की गई थी. ", "यशोधरा डालमिया लिखती हैं, \"अमृता दिन में प्राकृतिक रोशनी में पेंटिंग बनाना पसंद करती थीं. कृत्रिम रोशनी में उन्हें पेंटिंग बनाना पसंद नहीं था. पेंटिंग बनाते समय वो ढीला ओवरऑल पहनती थीं और अपने बालों को कस कर पीछे की तरफ़ बाँध लेती थीं.\" ", "\"चित्र बनाते समय उनका हाथ जल्दी जल्दी चलता था. चित्र बनाने के बाद वो उसे उल्टा करके देखती थीं. अगर वो उन्हें नहीं भाता था तो वो उसे अपने पैलेट नाइफ़ से फाड़ कर फेंक देती थीं. ऐसा वो एक बार नहीं कई कई बार करती थीं.\" ", "\"एक बार जब महात्मा गाँधी केप कमोरिन गए थे तो उन्होंने उनकी प्रार्थना सभा को संबोधित करते हुए एक पेंटिंग बनाई थी. उन्होंने उनसे मिलने की कोई कोशिश नहीं की थी क्योंकि उनसे मिलने बहुत से लोग पहुंच रहे थे.\" ", "उनकी प्रमुख पेंटिंग्स हैं ‘यंग गर्ल्स’, ‘जिप्सी गर्ल’, ‘यंग मैन विद फ़ोर एपिल्स’, तीन लड़कियों का समूह, ‘ब्राइड्स टॉयलेट’, ‘ब्रह्मचारीज़’ और ‘कैमिल’. ", "पचास के दशक में  मशहूर  लेखक और प्रसारक अशफ़ाक़ अहमद लाहौर के पुराने बाज़ार में घूम रहे थे. ", "इक़बाल सिंह लिखते हैं, \"एक कबाड़ी की दुकान पर उन्हें अमृता शेरगिल की एक पेंटिंग दिखाई दी. उस फ़्रेम्ड पेंटिंग में एक महिला बैठी हुई थी. कबाड़ी ने अशफ़ाक से कहा कि वो पेंटिंग को फेंक दें और फ़्रेम को घर ले जाएं.\" ", "\"अशफ़ाक ने फ़्रेम दुकानदार को दिया और अमृता शेरगिल की पेंटिंग घर ले गए. कुछ दिनों बाद उनकी मुलाकात रावलपिंडी में आर्ट गैलरी चलाने वाली ज़ुबैदा आग़ा से हुई.\" ", "\"उन्होंने उनसे वो पेंटिंग अपनी गैलरी में लगाने के लिए माँगी. वहाँ से होते हुए वो पेंटिंग  इस्लामाबाद की नैशनल आर्ट गैलरी पहुंच गई.\" ", "कला बाज़ार में उनके चित्र आमतौर से नहीं बिकते लेकिन जब भी वो बिकते हैं उनकी कीमत करोड़ों में होती है. ", "ये एक विडंबना है कि अपने जीवनकाल में अमृता को हमेशा रुपयों का मोहताज होना पड़ा लेकिन उनकी मृत्यु के बाद उनकी पेंटिंग करोड़ों रुपयों में बिकी.", "अपने अंतिम दिनों में अमृता शेरगिल लाहौर चली गईं. वहाँ उनके पति विक्टर इगान ने एक क्लीनिक खोला. अमृता के दोस्त इकबाल सिंह को संयोगवश उनकी बीमारी के बारे में पता चला. ", "इक़बाल सिंह अमृता की जीवनी में लिखते हैं, \"जब मैं 3 दिसंबर को उनसे मिलने गया तो पूरे घर में एक अजीब सी शाँति छाई हुई थी. जब मैंने शयनकक्ष का दरवाज़ा खटखटाया तो एक बहुत कमज़ोर आवाज़ ने मुझे अंदर आने के लिए कहा.\" ", "\"जब मैं अमृता के पास पहुंचा तो मैंने देखा कि उसका चेहरा पीला पड़ा हुआ था. मैंने उससे पूछा अमरी क्या बात है ? उसने कहा कि लेडी क़ादिर की पार्टी में पकौड़े खाए थे जिसकी वजह से मुझे ख़तरनाक किस्म की डिसेंट्री हो गई है.\"", "\"वो हर कुछ मिनटों पर टॉयलेट जा रही थीं जिसकी वजह ने उनके शरीर का सारा पानी खिंच गया था. उस दिन मुझे बिल्कुल नहीं लगा कि वो इतनी गंभीर रूप से बीमार हैं और कुछ ही दिनों की मेहमान हैं. मैंने सपने में भी नहीं सोचा था कि मैं उन्हें आखिरी बार जीवित देख रहा हूँ.\"", "दो दिन बाद यानि 5 दिसंबर को इक़बाल अमृता से मिलने फिर गए. उस समय शाम के साढ़े पाँच छह बजे होंगे. ", "इक़बाल लिखते हैं, \"जैसे ही मैं उनके घर घुसा मैंने विक्टर को तेज़ी से सीढ़ियाँ उतरते देखा. मैंने उससे पूछा अमरी कैसी है? उसने जवाब दिया मैं उसे बचाने की पूरी कोशिश कर रहा हूँ. मैंने कहा क्या मतलब है तुम्हारा? उसने कहा, वो गंभीर रूप से बीमार है. मैं नहीं समझता कि वो बच पाएगी.\"", "\"मैंने उससे पूछा क्या मैं उसे देख सकता हूँ ? उसने कहा नहीं क्योंकि वो कोमा में जा चुकी है.\"", "अमृता के एक और दोस्त चमन लाल तुरंत लाहौर के सबसे अच्छे डॉक्टर सीकरी और एक जर्मन डाक्टर कैलिश्च को बुला लाए. दोनों ने उन्हें देखने के बाद कहा कि बहुत देर हो चुकी है. ", "उनको पेरिटोनाइटिस हो चुका है और उनकी आँतें ख़राब हो चुकी हैं.", "ये सब लोग अमृता के घर पर रात 11 बजे तक रहे. उनके जाने के बाद अमृता के चचेरे भाई चरणजीत सिंह मान लाहौर के एक और मशहूर डॉक्टर रघुबीर सिंह को बुला लाए. ", "लेकिन जब तक वो अमृता को देखते अमृता ने इस दुनिया को अलविदा कह दिया था. ", "अगले दिन अमृता के पिता उमराव सिंह शिमला से लाहौर पहुंच गए. ", "उनके पार्थिव शरीर को एक कश्मीरी शॉल में लपेट कर रावी नदी के किनारे श्मशान घाट ले जाया गया. ", "उनके पिता उमराव सिंह ने उनका अंतिम संस्कार किया. उस समय उनकी उम्र थी मात्र 28 साल.", "बाद में कई लोगों ने कहा कि अमृता की मौत का कारण सिर्फ़ डिसेंट्री नहीं था. ", "बाद में खुशवंत सिंह ने लिखा, \"डाक्टर रघुबीर सिंह ने मुझे बताया था कि अमृता गर्भवती हो गई थीं और उनके पति उनका गर्भपात कराने की कोशिश कर रहे थे. ऑपरेशन सफल नहीं रहा और अमृता को रक्तस्राव शुरू हो गया.\" ", "\"आखिर में विक्टर ने डॉक्टर रघुबीर सिंह से अमृता को उनका खून चढ़ाने के लिए कहा. डॉक्टर सिंह ने कहा कि बिना उनका ब्लड ग्रुप जाने वो ऐसा नहीं कर सकते. जब दोनों डॉक्टरों के बीच ये बातचीत चल रही थी अमृता ने दम तोड़ दिया था.\" ", "अमृता के अधिक्तर परिवार वालों का मानना था कि विक्टर ने ही अमृता का ऑपरेशन किया था. ", "इंदिरा गाँधी के चचेरे भाई बीके नेहरू की हंगारियन पत्नी फ़ौरी नेहरू जो कि अमृता की माँ के बहुत करीब थीं, मानती थीं कि विक्टर द्वारा किया गया ऑपरेशन इसलिए सफल नहीं रहा क्योंकि वो प्रशिक्षित सर्जन नहीं थे. ", "दूसरे डॉक्टरों को उन्होंने तुरंत इसलिए नहीं बुलाया क्योंकि उन्हें अपनी बदनामी का डर था. वैसे भी उस समय भारत में गर्भपात कराना ग़ैरकानूनी था. ", "31 जुलाई, 1948 को अमृता की माँ मेरी एंटॉयनेट ने उमराव सिंह की बंदूक से अपने आप को गोली मार कर आत्महत्या कर ली थी.", "अमृता के पिता उमराव सिंह का सन् 1954 में 84 साल की उम्र में देहावसान हुआ. ", "अमृता की छोटी बहन इंदिरा कसौली शिफ़्ट कर गईं जहाँ 1974 में उनका निधन हो गया. ", "अमृता की मौत के 13 साल बाद विक्टर ने नीना हैदरी से दूसरी शादी कर ली. ", "सन् 1997 में 88 वर्ष की आयु में विक्टर इगान का भी निधन हो गया."]},
{"Heading": "'आगरा' फ़िल्म में ऐसा क्या जो आपको झकझोर कर रख देगा?", "URL": "https://www.bbc.com/hindi/entertainment-65814766", "Content": ["भारत की फ़िल्मों की एक और पहचान ये भी है कि वो बेहद शालीन और सभ्य होती हैं. क्योंकि ऐतिहासिक रूप से देखें, तो एक ज़माने में भारत की फिल्मों में सेक्स के सीन की बात तो जाने ही दीजिए, किसिंग सीन तक नहीं होते थे. ", "निश्चित रूप से बॉलीवुड के फ़िल्म निर्देशकों को सेक्स सीन को, किरदारों की सेक्स अपील को दिखाने के लिए इशारों और दबे छुपे तरीक़ों से काम चलाना पड़ता था, ताकि उनकी फ़िल्में सेंसर बोर्ड में अटकें नहीं, पास हो जाएं. ", "मसलन, आपने अक्सर बेहद लोकप्रिय फिल्मी गानों में सफ़ेद साड़ी पहने हीरोइन को लजाते शर्माते किसी फ़व्वारे के इर्द गिर्द मंडराते देखा होगा.", "लेकिन, जिसके के ज़हन में भी भारतीय सिनेमा की ये मासूमियत भरी छवि रही होगी, उसे इस साल के कान फिल्म फेस्टिवल के दौरान बहुत हैरानी हुई होगी. ", "25 मई को कान फिल्म फेस्टिवल में निर्देशक कनु बहल की फिल्म आगरा को डायरेक्टर्स फोर्टनाइट वाले सेक्शन में दिखाया गया था. इस फिल्म में भारत के मर्दों की सेक्स की दबी कुचली आकांक्षाओं को झकझोर देने वाली बेबाक़ी के साथ पेश किया गया है. फिल्म में न्यूड और सेक्स सीन भरे पड़े हैं. ", "आगरा, भारतीय सिनेमा की बंदिशें तोड़ने वाली वैकल्पिक फिल्मों के सिलसिले की ताज़ा कड़ी है, जिसकी शायद ही कोई ख़ास चर्चा हो रही हो.", "जैसा कि कनु बहल ख़ुद कहते हैं, ''भारत में कितनी सारी फिल्में बनती हैं और वहां पर फिल्मों के वैसे ही दो पहलू नज़र आते हैं, जैसे कोई इंसान दो अलग अलग किरदारों में बंटा हुआ हो. एक तरफ़ भारतीय फिल्मों का बॉलीवुड वाला रंगारंग चेहरा है, जो बेहद लोकप्रिय है. जिसके बारे में बहुत से लोग जानते हैं.''", "''वहीं दूसरी तरफ़ फिल्मों की एक समानांतर और बिल्कुल अलग ही दुनिया है, जहां काफ़ी दिलचस्प काम हो रहा है. और, ऐसा नहीं है कि ये कोई नया चलन है, जो अभी शुरू हुआ है. या, पिछले पांच या दस सालों से ऐसा हो रहा है. भारत में समानांतर सिनेमा का इतिहास तो दशकों पुराना है.''", "दिनभर: पूरा दिन,पूरी ख़बर", "आगरा फिल्म में कॉल सेंटर के एक कर्मचारी गुरु की कहानी दिखाई गई है, जो दबी हुई इच्छाओं और कुंठाओं का मारा हुआ है. वो एक छोटे से घर में अपने मां-बाप और भाई-बहनों के साथ रहता है. ", "गुरु के उस तंग घर में इतनी भी जगह नहीं है कि वो अपना घर बसा सके और लोगों की नज़र और फ़ब्तियों से बचकर अपनी साथी के साथ सेक्स कर सके. इसलिए वो चाहता है कि घर में एक कमरा और बनवाया जाए. ", "यौन संबंधों से महरूम गुरु बुरी तरह खीझा हुआ इंसान है, जिसे डेटिंग ऐप्स की लत लगी हुई है. वो दिन का ज़्यादातर हिस्सा उन ऐप्स पर ही बिताता है, और एक के बाद एक अपनी हिंसक सेक्सुअल फैंटेसी को जीने का अभिनय करता है.", "हालांकि, कनु बहल फिल्म में कभी ये बात नहीं साफ़ करते कि ये गुरु की कोरी कल्पनाएं ही हैं, या असली घटनाएं हैं. ", "गुरु की इस सनक और भरमजाल में हक़ीक़त और फ़साने का जो मेल है, उसमें हमें अमरीकी फिल्म, अमेरिकन साइको के पैट्रिक बेटमैन की झलक नज़र आती है.", "ये एक साहसिक फिल्म है, जिसके पहले सेक्स सीन का ख़ात्मा एक महिला के विशाल चूहे में तब्दील होने के साथ होता है. औ,र हमें ये एहसास होने लगता है कि गुरु पेचीदा ख़्वाब गढ़ने वाला एक इंसान है.", "वैसे ये सीन तो ऊट-पटांग का लगता है. लेकिन, कनु बहल गुरु की कुछ ज़्यादा हिंसक और गुस्सैल फंतासियां दिखाने में संकोच नहीं करते. इन्हें देखकर सदमा लगता है. ", "और जब निर्देशक, फिल्म देखने वाले को एक भयंकर रूप से बीमार इंसान के ख़तरनाक दिमाग़ के भीतर लेकर जाते हैं, जहां वो औरतों को अपने शिकंजे में कर लेने और अपनी मर्दानगी दिखाने की कल्पना कर रहा होता है, तो उसे बर्दाश्त कर पाना मुश्किल हो जाता है.", "42 बरस के फिल्म निर्देशक कनु बहल कहते हैं कि, 'ये फिल्म उन छुपे हुए पहलुओं पर रोशनी डालती है, जो हर इंसान की ज़िंदगी में होते हैं. मगर जिनके बारे में कोई बात नहीं करता. '", "उत्तर भारत में पले बढ़े कनु कहते हैं, 'एक चढ़ती उम्र के लड़के के तौर पर मैं ख़ुद अपनी सेक्स की इच्छा दबाने के अनुभव से गुज़रा था. और मैं ही क्यों, मैंने बहुत से ऐसे लोगों को देखा है, जो यौन संबंध के मामले में देर से परिपक्व होने की चुनौती से जूझ रहे थे.'", "कनु बहल की फिल्म आगरा, कुंठित यौन ख़्वाहिशों की समस्या की पड़ताल करती है, और इशारों में ये कहती है कि भारत में यौन अपराधों की ऊंची दर के पीछे यही वजह है. हालांकि, आगरा फिल्म में भारत में यौन हिंसा की समस्या को व्यापक तौर पर पेश करने की कोशिश नहीं की गई है. ", "2012 में दिल्ली में एक छात्रा के साथ बस में बलात्कार की बर्बर घटना हुई थी. जिसके बाद भारत में यौन हिंसा की ऊंची दर ने पूरी दुनिया का ध्यान अपनी ओर खींचा था. ", "इस घटना के बाद भारत की संसद ने सेक्स क्राइम के लिए सज़ा के प्रावधान और सख़्त कर दिए थे. ", "लेकिन, ऐसा लगता है कि इससे अपराध की दरों पर कोई ख़ास फ़र्क़ नहीं पड़ा. बलात्कार की घटनाएं बढ़ी ही हैं, और आज तो इसकी शिकार बनने वाली बहुत सी महिलाएं आगे आकर अपनी शिकायत करने से भी डरती हैं. ", "एक व्याकुल इंसान की कहानी के ज़रिए इस स्याह मसले पर नज़र डालते हुए कनु बहल ने एक ऐसी फ़िल्म बनाई है, जो बहुत से रिवाजों को तोड़ती है, भले ही ख़ुद निर्देशक का ऐसा इरादा न रहा हो. ", "कनु बहल कहते हैं कि,''मैंने फिल्म बनाने की शुरुआत किसी लक्ष्मण रेखा को पार करने की नीयत से नहीं की थी. लेकिन, ये विषय ही ऐसा था, जिसने मुझे ऐसा करने को मजबूर कर दिया.''", "भारत में सेक्स संबंधी रीति रिवाज और यौन हिंसा का पूरा मसला, एक ऐसा विषय था जिसका सामना करना कनु बहल के लिए भी आसान नहीं था. उन्होंने कहानी का जो पहला ड्राफ्ट तैयार किया था, उसमें खुलकर सेक्स सीन का ज़िक्र नहीं था. ", "लेकिन, जब कनु बहल फिल्म निर्माताओं के लिए अमरीका के थ्री रिवर्स रेज़ीडेंसी में भाग ले रहे थे, तो बहल से कहा गया कि उन्हें अपने किरदार के दबे कुचले अरमानों, उसके बदसूरत किरदार और कहानी के स्याह पहलू को दर्शकों के सामने उजागर करने के लिए तस्वीरों में पेश करना होगा. ", "जिससे दर्शकों को ये समझ में आ सके कि फिल्म के मुख्य किरदार के कुंठित दिमाग़ ने ही शारीरिक संबंध बनाने की उसकी ख़्वाहिशों को वीभत्स बना दिया है. ", "कनु बहल ने बताया, ''जब उन्हें पढ़ाने वाले ने फिल्म का ड्राफ्ट पढ़ा, तो मुझसे पूछा कि मैं ये फ़िल्म क्यों बना रहा हूं? तो, मैंने जवाब दिया कि मैं भारत में जगह की कमी और यौन इच्छा के दमन की समस्या को दिखाना चाहता हूं. तब उन्होंने कहा कि फिर तुम इसे पर्दे पर क्यों नहीं दिखा रहे हो? ''", "''अगर तुम वाक़ई लोगों को ये कहानी सुनाना चाहते हो, तो ये काम अधकचरे ढंग से नहीं कर सकते. उसी रात मैंने फ़ैसला किया कि मैं एक ऐसे कमज़ोर इंसान की ज़िंदगी पर फ़िल्म बनाऊंगा, जिसे नहीं पता कि वो अपने विपरीत लिंग वाले इंसान से कैसा व्यवहार करे. मुझे दिखाना पड़ा कि ऐसे लोग इतनी नीचता भरा बर्ताव करते हैं, जिसकी उम्मीद नहीं की जा सकती.''", "कनु बहल, भारतीय सिनेमा के इतिहास के बहुत उम्दा फ़िल्मकारों के नक़्श-ए-क़दम पर चल रहे हैं. ", "फिल्मों की जानकार मीनाक्षी शेड्डे कहती हैं,''भारत में सिनेमा का ये स्याह पहलू हमेशा से मौजूद था.\" ", "मीनाक्षी, बर्लिन फिल्म फेस्टिवल में भारत और दक्षिणी एशिया की प्रतिनिधि हैं. वो टोरंटो फिल्म फेस्टिवल के लिए भी सीनियर प्रोग्राम एडवाइज़र हैं. इस साल के कान फिल्म फेस्टिवल में मीनाक्षी क्रिटिक्स वीक जूरी की सदस्य हैं.", "वो कहती हैं, ''हमारे सिनेमा में हमेशा से ही रूढ़ियों की बेड़ियां तोड़कर आगे बढ़ने वाले मौजूद रहे हैं. भले ही उनका दबदबा न रहा हो. लेकिन, भारतीय सिनेमा के डीएनए में शुरुआती दौर से ही ऐसे तत्व मौजूद रहे हैं. शायद ये बहुत सी संस्कृतियों में आम है, जहां सिनेमा बनाने की शुरुआत ही उन लोगों ने की थी, जो समाज की बेड़ियां तोड़ने को तैयार थे. ''", "''भारत में भी फिल्म बनाने की शुरुआत निचली जाति के, हाशिए पर पड़े तबक़े के लोगों और अप्रवासियों ने ही की थी, क्योंकि फ़िल्मों में काम करना ख़राब माना जाता था.''", "''1913 में आई मूक फिल्म राजा हरिश्चंद्र के बारे में अक्सर ये माना जाता है कि ये भारत की पहली फीचर फिल्म थी, जिसने भारत में सिनेमा को लोकप्रिय बनाया.'' ", "लेकिन, उस वक़्त भारत में फिल्मों को इतना घटिया पेशा माना जाता था कि राजा हरिश्चंद्र फिल्म के निर्देशक दादासाहेब फाल्के को एक औरत के किरदार के लिए एक पुरुष कलाकार रखना पड़ा था. उसस वक़्त तो फिल्मों में होना ही समाज के उसूलों के ख़िलाफ़ माना जाता था.", "मीनाक्षी कहती हैं, ''बेड़ियां तोड़ने का वो सिलसिला लंबे समय से आगे बढ़ता आ रहा है. हमने इसे 1950 के दशक से लेकर 1970 तक देखा था, जब समानांतर सिनेमा का आंदोलन शुरू हुआ था.''", "''मिसाल के तौर पर अगर आप सत्यजित रे की फिल्में देखते हैं, तो पाथेर पंचाली 1955 में बनाई गई थी. और, मृणाल सेन और ऋत्विक घटक जैसे सत्यजित रे के समकालीन निर्देशकों और जाने माने कलाकारों ने बेहद सियासी और समाज की लक्ष्मण रेखा पार करने वाली फिल्में बनाईं. इन फिल्मों ने अपने दौर के रीति रिवाजों पर सवाल खड़े किए थे.''", "फिर भी, भारतीय सिनेमा की इस आज़ाद परंपरा को तलाश पाना ख़ास तौर से भारत के बाहर बेहद मुश्किल होता था. दुनिया भर में भारतीय सिनेमा की पहचान बॉलीवुड की मुख्यधारा की पारंपरिक 'मसाला' फिल्में बन गईं, जो रोमांस, गानों और अंत भला तो सब भला के आज़माए हुए नुस्खों पर बनाई जाती थीं. ", "1990 का दशक आते आते, फिल्म निर्माण की बढ़ती लागत के कारण भारत में वैकल्पिक सिनेमा लगभग गुम ही हो गया था. विदेशों में बसे भारतीयों के बाज़ार का फ़ायदा उठाकर बॉलीवुड की फिल्में ही शोहरत और कमाई बटोरने लगी थीं. ", "कमाई न होने के कारण, सिनेमाघरों ने भी समानांतर फिल्में दिखाने में दिलचस्पी दिखानी बंद कर दी. वो भी सिर्फ़ मुख्यधारा की हिंदी फिल्में दिखाकर अपनी जेबें भरने में दिलचस्पी रखने लगे थे.", "लेकिन, इक्कीसवीं सदी में डिजिटल तकनीक के उभार के चलते फिल्में बनाना आसान और सस्ता हो गया. इससे हाल के वर्षों में स्वतंत्र भारतीय सिनेमा उद्योग में एक नई जान आ गई है. आज शोनाली बोस और अनुराग कश्यप जैसे फिल्मकारों की ख़ूब चर्चा हो रही है. ", "अब चूंकि सेंसर के नियमों में भी काफ़ी ढील दे दी गई है, तो जिन विषयों पर फिल्में बनाई जाती थीं, उनका दायरा भी बढ़ गया है. ", "आज भारत में विवादित सियासी इतिहास और LGBTQ जैसे सामाजिक मुद्दों पर भी फिल्में बनने लगी हैं. इन फिल्मों को बर्लिन और कान जैसे फिल्म फेस्टिवल में दर्शक भी मिल जाते हैं. अनुराग कश्यप की ताज़ा फिल्म केनेडी के बारे में कहा जा रहा है कि ये भारत के पुलिस महकमे में फैले भ्रष्टाचार की सच्ची कहानी पर आधारित है. ", "इस फिल्म को कान फिल्म फेस्टिवल के मिडनाइट सेक्शन में दिखाया जा रहा था. इस वर्ग में वो फिल्में दिखाई जाती हैं, जो बंधे बंधाए दायरों को तोड़कर बनाई जाती हैं.", "और, आज जब इस तरह के भारतीय सिनेमा को दुनिया भर के फिल्म समीक्षक सराहने लगे हैं, तो इसका असर लोकप्रिय बॉलीवुड सिनेमा पर भी पड़ रहा है. आज बड़े बड़े स्टूडियोज़ को दर्शकों की बदलती पसंद के मुताबिक़ ख़ुद को भी ढालना पड़ रहा है. ", "अब मुख्यधारा की फिल्मों में भी शालीनता का पहलू कम हो रहा है और उन विषयों पर भी फिल्में बन रही हैं, जो अब तक अछूत माने जाते थे. ", "मीनाक्षी शेड्डे कहती हैं , ''इसके कारण बॉलीवुड की मसाला फिल्में बनाने वाले भी चर्चित विषयों पर फिल्में बना रहे हैं, जो हक़ीक़त के ज़्यादा क़रीब होती हैं.' मीनाक्षी ये भी कहती हैं कि इसका उल्टा असर भी हुआ है और समानांतर सिनेमा बनाने वाले भी अब 'नाच गाने को दर्शकों के बड़े वर्ग तक पहुंचा रहे हैं.'", " भारतीय सिनेमा के लिए ये दौर निश्चित रूप से रोमांचक है. आज अधिक समृद्ध, विविधता भरी और दर्शकों को बांटने वाली फिल्में बन रही हैं. जो बॉलीवुड पर अपना दबदबा क़ायम करने वाली मसाला फ़िल्मों की तुलना में बंदिशें तोड़ने वाली भारतीय सिनेमा की जड़ों के ज़्यादा क़रीब हैं. ", "ये फ़िल्में समाज को आईना दिखाती हैं और, गैस्पर नो, जैक स्मिथ और केनेथ एंगर (जिनकी हाल ही में मौत हो गई थी) जैसे फिल्मकारों की फिल्मों से काफ़ी ज़्यादा मिलती हैं. इन तीनों की फ़िल्में बेहद विभाजनकारी होती हैं, और कई बार उन्हें देखना मुश्किल हो जाता है. आगरा भी इसी खांचे में फिट बैठती है. ", "कनु बहल हमें गुरु के ज़हन में दाख़िल कराने में इस क़दर कामयाब हो जाते हैं कि उनकी फिल्म घिनौनी लगने लगती है. इसके सीन हमारी समझ पर हमला करते हैं, जिससे हमारी आंतों में मरोड़ उठने लगती है, और भीतर से बहुत बुरी प्रतिक्रिया निकलती है. ", "जब इस फिल्म का दायरा बढ़ता है, और इसमें पैसे उधार लेने जैसे मुद्दे भी शामिल हो जाते हैं, तो सच्चाई और कल्पना के बीच फ़र्क़ करना मुश्किल हो जाता है. ", "हो सकता है कि बहुत से लोगों को ये फिल्म एक दिल दहला देने वाला तजुर्बा लगे. और, कुछ लोगों को ये फिल्म देखना भ्रामक भी लगे. ", "लेकिन, कनु बहल की फ़िल्म की सबसे ख़ास बात ये है कि इसमें भारत के सबसे बड़े मगर सबसे कम चर्चा वाले मुद्दे को इस तरह से पेश किया गया है, जिससे ये उपदेश जैसी बोझिल नहीं लगती. हम चाहेंगे कि भारत में ऐसी ही रचनात्मक रूप से साहसिक और सोचने को मजबूर करने वाली फिल्में ज़्यादा से ज़्यादा बनें."]},
{"Heading": "छत्तीसगढ़: हिंदू-मुसलमान, आदिवासी-ईसाई तनाव के बीच बीजेपी-कांग्रेस के सियासी दांव", "URL": "https://www.bbc.com/hindi/articles/cz4nep1rgeyo", "Content": ["बीबीसी संवाददाता, छत्तीसगढ़ से ", "राज्य के मुख्यमंत्री भूपेश बघेल ने भुवनेश्वर साहू की हत्या के तीसरे दिन परिवार को दस लाख रूपए और सरकारी नौकरी देने का ऐलान कर दिया. ", "हिंसा में मारे गए मुसलमान पिता-पुत्र रहीम मोहम्मद और ईदुल मोहम्मद को मुआवज़ा नहीं मिला, राज्य सरकार मुसलमानों को मुआवज़ा देने के सवाल पर चुप है.  ", "छत्तीसगढ़ अख़बार के संपादक सुनील कुमार कहते हैं, \"सत्तारूढ़ कांग्रेस कोई ऐसा काम नहीं करना चाहती जिससे उसकी छवि हिंदू विरोधी की बने या वो मुस्लिम या ईसाई समर्थक दिखाई दे.\"  ", "कांग्रेस प्रवक्ता सुशील आनंद शुक्ला पक्षपात के आरोप को नकारते हैं, वे कहते हैं कि सरकार अपना काम सही ढंग से कर रही है.", "आनंद कहते हैं, \"पिता-पुत्र के शव जहाँ पाए गए, वहां दंगे के निशान नहीं थे, जाँच हो रही है, अगर उनकी मौत भी दंगे के कारण हुई है तो जैसा पहले वाले के साथ हुआ था वैसा ही दूसरे वाले को भी मुआवज़ा दिया जाएगा.\"", "पिछले विधानसभा चुनाव में कांग्रेस के पक्ष में मज़बूती से खड़े अल्पसंख्यक समुदायों में हालात को लेकर हलचल है, मुसलमान बाप-बेटे के मुआवज़े का मामला हाई कोर्ट पहुँच गया है. ", "वहीं बस्तर जैसे आदिवासी क्षेत्र में उग्र होती ईसाई-विरोधी राजनीति को लेकर भी तनाव है.  ", "बस्तर में हालात इस क़दर ख़राब हो गए हैं कि ईसाई शवों को क़ब्रों से निकालकर बाहर फेंकने जैसी घटनाएँ हुई हैं, सामूहिक क़ब्रिस्तानों में ईसाई धर्म अपना चुके आदिवासियों की लाशों को दफ़न करने से रोका जा रहा है.  ", "भुवनेश्वर साहू क़त्ल मामले में हुई कार्रवाई को हालांकि भारतीय जनता पार्टी के उपाध्यक्ष और पूर्व मुख्यमंत्री रमन सिंह नाकाफ़ी बताते हैं और कहते हैं कि ये ‘तुष्टीकरण’ की नीति के तहत किया जा रहा है.  ", "बीजेपी विधायक दल के साथ भुवनेश्वर साहू के पिता ईश्वर साहू से मिलने बिरनपुर गए रमन सिंह ने आरोप लगाया कि इस मामले में 41 लोगों का नाम दिया गया था लेकिन कार्रवाई सिर्फ़ 11 लोगों पर हुई. ", "छत्तीसगढ़ विधानसभा की कुल 90 सीटों में से बीजेपी के पास जो चौदह सीटें हैं वो इसी इलाक़े के दर्जन भर ज़िलों से आती हैं, जिन्हें मैदानी क्षेत्र के नाम से भी जाना जाता है.   ", "घटना के दिन यानी आठ अप्रैल को गांव में साहू समाज की बैठक थी, ये बैठक दो स्कूली बच्चों की आपसी लड़ाई को लेकर बुलाई गई थी. स्कूल में हुई इस लड़ाई में हिंदू और मुसलमान दोनों समुदायों के बच्चे शामिल थे.  ", "ईश्वर साहू के अनुसार, साहू समाज की मीटिंग जारी ही थी तभी \"डंडा-लाठी, औज़ार लेकर आए लोगों ने हमला बोल दिया, लोग वहां से भागे, मेरा लड़का भी उसी रास्ते निकल गया या उसको खींच कर ले गए.\" ", "लगभग 1500 की आबादी वाले बिरनपुर गांव में बाएँ-दाएँ दोनों तरफ़ मंदिरों का समूह है, आगे सीधे जाने पर साहू टोला है. ", "मंदिर के पीछे के हिस्से में पड़ता है मुसलमानों का मोहल्ला और उससे सटा उनका क़ब्रिस्तान.  ", "ईश्वर साहू का दो कमरों का घर साहू टोले के भीतरी हिस्से में है, घर की तरफ़ घुसने वाली गली के सामने पुलिस चौकी बन गई है. ", "मंदिर के पास मौजूद 'जय मां शक्ति किराना स्टोर्स' के बाद जो अधूरा बना मकान है उसी में ईदुल मोहम्मद अपने परिवार के साथ रहते थे. ", "मगर अब उनके घर में ताला लगा है.  ", "अपने पति और बेटे को हिंसा में खो चुकी शकीला बताती हैं कि ये सब कैसे हुआ. ", "उनके मुताबिक़, 'साहू समाज के व्यक्ति की हत्या के बाद गांव में मचे हंगामे के कारण डरे हुए थे. वहाँ ऐसी ख़बर फैली थी कि बजरंग दल वाले इधर ही आ रहे हैं.' ", "भुवनेश्वर साहू के क़त्ल की वारदात के वक़्त शकीला अपने पति के साथ खेत पर काम करने गई थीं, जहाँ उनके ससुर रहीम का फ़ोन आया जिसके बाद दोनों ने घर लौटने की कोशिश की.", "लेकिन पुलिस ने उन्हें ये कहते हुए रोक दिया कि उनके घर के आसपास ही बड़ा हंगामा हो गया है और वहाँ जाना सुरक्षित नहीं है.  ", "शकीला बी अब गाँव छोड़ चुकी हैं और उनसे हमारी मुलाक़ात पास के ज़िले कबीरधाम के पंडरा में हुई, जहाँ वे छह साल के बेटे वक़ार हसन के साथ इन दिनों रह रही हैं.    ", "बेटे की तरफ़ इशारा करते हुए कहती हैं कि 'इसके अब्बू और दादा बकरी लाने बिरनपुर चले गए, उसके कुछ देर बार फ़ोन आया कि दोनों को मारकर जंगल में फेंक दिया है.' ", "पुलिस के अनुसार, रहीम और पुत्र ईदुल का शव सिर, आंख, पीठ, हाथ पर गंभीर चोटों के साथ ख़ून से सना पाया गया. पास में ख़ून लगा पत्थर और डंडा भी पड़ा था.  ", "रहीम मोहम्मद की बीवी अल्हाम बी जो कई हफ़्तों बाद गांव लौटी हैं, वे कहती हैं कि वो शौहर और बेटे के कफ़न-दफ़न के लिए पुलिस वाहन में कुछ घंटों के लिए बिरनपुर आई थीं और वापस चली गईं.  ", "भुवनेश्वर साहू की हत्या के सवाल पर अल्हाम बी कहती हैं, \"जिसने किया उसके घर में घुसते न, उसका बदला हमसे क्यों लिया भाई?\" ", "राज्य में राजनीतिक रसूख़ वाले साहू समाज के ईश्वर साहू के घर पूर्व मुख्यमंत्री रमन सिंह, बीजेपी विधायकों का दल और हिंदुत्व विचारधारा वाले संगठनों के लोग पहुंचे. ", "मुख्यमंत्री भूपेश बघेल ने भी साहू समाज के प्रतिनिधियों से भेंट की, वहीं अल्हाम बी और शकीला की तरफ़ कांग्रेस समेत किसी भी राजनीतिक दल का ध्यान नहीं गया.", "बीजेपी ने 2018 विधानसभा चुनावों में तक़रीबन दर्जन भर टिकट साहू समुदाय के लोगों को दिए थे.", "राज्य के गृह मंत्री ताम्रध्वज साहू इसी समुदाय से ताल्लुक़ रखते हैं.   ", "वरिष्ठ पत्रकार सुनील कुमार कहते हैं कि ऐसा लगता है मानो मुसलमानों की लाशें अदृश्य हों जो भूपेश बघेल सरकार को दिख नहीं रहीं. ", "सुनील कुमार पूछते हैं, \"ये बीजेपी को न दिखे, वीएचपी को न दिखे तो समझ में आता है लेकिन कांग्रेस तो छत्तीसगढ़ में बहुत बड़ी पार्टी है, ये पूरा इलाक़ा कांग्रेस का है. नेहरू-गांधी की कांग्रेस पार्टी सांप्रदायिक ताक़तों से डर के चलेगी? इतना हिंदू बनने की कोशिश करेगी?\"   ", "कांग्रेस के दो क़द्दावर नेता रवींद्र चौबे और राज्य के इकलौते मुस्लिम विधायक मोहम्मद अकबर इसी इलाक़े से हैं. रवींद्र चौबे साजा से विधायक हैं जो बिरनपुर की तहसील है. मोहम्मद अकबर पड़ोसी कबीरधाम ज़िले के कवर्धा से हैं.  ", "कवर्धा रमन सिंह का गृह ज़िला भी है, कवर्धा में तक़रीबन डेढ़ साल पहले सांप्रदायिक झड़पें हुई थीं जिनमें कुछ बीजेपी नेताओं के ख़िलाफ़ पुलिस केस भी दर्ज हुए थे.  ", "रायपुर में अपने अख़बार के दफ़्तर में पूरे मामले की व्याख्या करते हुए सुनील कुमार कहते हैं, \"वहां का तनाव यहां भी फैला हुआ था, लोग वही हैं, पार्टियां वही हैं, राजनीतिक दल वही हैं और अगर लेफ़्ट के एक दो राजनीतिक दलों को छोड़ दें, जिनकी मौजूदगी नाम भर को है, छत्तीसगढ़ में कोई भी ऐसी पार्टी नहीं है जो हिंदुओं को ख़ुश करने की कोशिश में न लगी हो.\"  ", "सुनील कुमार गाय, गोबर-गोमूत्र ख़रीदी, राम की मां कौशल्या के भव्य मंदिर का निर्माण, 170 करोड़ के ख़र्च से राम वन गमन पथ वग़ैरह को इसी नज़रिए से देखते हैं.", "उनके मुताबिक़, इन सबके माध्यम से \"राज्य की कांग्रेस सरकार अपने-आपको बीजेपी से बड़ा हिंदूवादी साबित करने में लगी है, ऐसे में मुसलमानों और ईसाईयों की चिंता करना या उनके मुद्दों को उठाना राजनीतिक तौर पर सहज नहीं है.\"  ", "बीजेपी, कांग्रेस, हिंदुत्व विचारधारा वाले संगठन और ख़ुद कांग्रेस की सरकार अपने सियासी फ़ायदे देख रही हो, सांप्रदायिक हिंसा में मारे गए तीनों लोग आर्थिक रूप से लगभग एक बराबर खड़े दिखते हैं.", "रहीम और ईदुल बकरी चराने और कबाड़ ख़रीदने-बेचने का काम करते थे. भुवनेश्वर और उनके पिता ईश्वर साहू दिहाड़ी मज़दूरी करते रहे हैं.  ", "पोस्टमॉर्टम रिपोर्ट हासिल करने की नाकाम कोशिश के बाद निराश घर लौटे ईश्वर साहू पुलिस-प्रशासन की कार्रवाई पर सवाल खड़े करते  है. ", "उन्होंने पुलिस को  40-50 आदमी का नाम दिए लेकिन साहू कहते हैं कि कार्रवाई नहीं हो रही है.  ", "भुवनेश्वर साहू की हत्या के मामले में ग्यारह और मुसलमान बाप-बेटे की हत्या को लेकर आठ लोगों की गिरफ्तारियां हो चुकी हैं. ", "बिरनपुर की कुल लगभग पंद्रह सौ जनसंख्या में ग्राम पंचायत कार्यालय के मुताबिक़ मुस्लिम आबादी 370 है जिसमें 116 पुरुष हैं.   ", "पुलिस ने गांव में हुई सांप्रदायिक हिंसा को लेकर जो आधा दर्जन एफ़आईआर दर्ज की हैं उनमें गांव में जारी विवाद के डर से कई मुस्लिम परिवारों के गांव छोड़कर चले जाने की बात कही गई है, जिनमें सरदार ख़ान, ख़ातून बी के घरों और सेहत्तर ख़ान के वाहन में आग लगाने का ज़िक्र भी है.   ", "सांप्रदायिक हिंसा फ़ैलने के पहले दिन यानी आठ अप्रैल को एक सब-इंस्पेक्टर पर मुस्लिम मोहल्ले में ‘हत्या करने की नीयत से पत्थर से जानलेवा हमला’ किए जाने को लेकर भी पुलिस ने अज्ञात लोगों के ख़िलाफ़ एक केस दर्ज किया है.   ", "अर्थशास्त्र के शिक्षक और साहू समाज के प्रतिष्ठित व्यक्तियों में से एक डोशन साहू से हमारी मुलाक़ात तहसील मुख्यालय साजा में हुई.  ", "प्रोफ़ेसर डोशन साहू से बातचीत के दौरान ये पहलू सामने आया कि गांव में कुछ माह पहले से एक हिंदू युवती और मुस्लिम युवक के प्रेम प्रसंग को लेकर भारी तनाव था, ", "वे कहते हैं, \"इस संबंध में थाने में मामला भी दर्ज हुआ, पर लड़की बालिग़ थी इसलिए प्रशासन ने कुछ नहीं किया.\"   ", "फ़रवरी में हिंदू युवतियों से कथित जबरिया विवाह को लेकर गांव में धर्म सभा का आयोजन हुआ था जिसमें युवतियों को प्रशिक्षण, 'ग़लत कामों' से दूर रहने, काउंसेलिंग दिए जाने पर सहमति बनी थी. ", "मुसलमानों से किसी तरह की लेन-देन न रखने का निर्णय भी गांव में लिया गया था.  ", "हिंदू युवतियों और मुस्लिम युवकों के संबंधों के मामले, जिसे हिंदूवादी संगठन 'लव जिहाद' कहते हैं, बीजेपी के लिए एक बड़ा मुद्दा रही है. रमन सिंह ने बिरनपुर में भी ‘बलपूर्वक शादी करने के आतंक’ की चर्चा की.  ", "विश्व हिंदू परिषद ने भुवनेश्वर साहू की हत्या को लेकर 10 अप्रैल को छत्तीसगढ़ बंद का ऐलान कर दिया जिस दौरान प्रदेश में जगह-जगह पर 'भुवनेश्वर भैया अमर रहें', 'भुवनेश्वर हम शर्मिंदा हैं, तुम्हारे क़ातिल ज़िंदा हैं' जैसे नारे लगाए गए.   ", "बीजेपी प्रदेश अध्यक्ष अरुण साव ने उस बीच बिरनपुर जाने का प्रयास भी किया लेकिन पुलिस ने उन्हें पहले ही रोक लिया. ", "बेमेतरा से तक़रीबन चार सौ किलोमीटर दूर है बस्तर. ", "ये क्षेत्र कुछ सालों पहले तक नक्सलवाद का पर्याय माना जाने लगा था लेकिन पिछले चंद सालों में सात ज़िलों वाला ये इलाक़ा धर्मांतरण, घर-वापसी, चर्च पर हमले और ईसाई धर्म अपनाने वालों की लाशों को क़ब्रिस्तान में जगह न दिए जाने जैसी ख़बरों को लेकर चर्चा में रहा है.  ", "ईसाइयों के शवों को क़ब्र खोदकर बाहर फेंक देने जैसे कई मामले भी सामने आए हैं, जैसे जानकी सोरी के मामले में हुआ या फिर जिस तरह मुकेश कुमार नरेटी की माँ का शव हफ़्ते भर तक दफ़न के लिए इंतज़ार करता रहा. ", "क़ब्र से निकाल फेंके जाने के बाद जानकी सोरी के शव को दूसरे गाँव में दफ़नाया गया, लेकिन उससे पहले उनकी लाश अस्पताल के मुर्दाघर में कई दिनों तक पड़ी रही.   ", "बस्तर के सबसे बड़े शहर जगदलपुर से कोई 35 किलोमीटर दूर है ऐर्राबोर गांव, जिसमें घुसते ही सड़क के बाईं ओर पड़ने वाले क़ब्रिस्तान के बस थोड़ा आगे ही है मुंडरी और चेतू का घर, वो मकान जिसके मुख्य कमरे के दरवाज़े के दोनों तरफ़ की दीवार पर सीमेंट को उकेर कर बड़ा-सा क्रॉस का निशान बनाया गया है.  ", "मगर क़ब्रिस्तान से कुछ क़दमों के फ़ासले पर घर होने के बावजूद मुंडरी और चेतू के बेटे सेमलाल को गांव की मिट्टी नसीब न हो सकी.  ", "सेमलाल ने मई के दूसरे सप्ताह में आत्महत्या कर ली थी, सेमलाल की भाभी सुकमती के मुताबिक़, गाँव के पुजारी और दूसरे लोग उन पर दबाव बनाने लगे कि वो हिंदू रीति-रिवाज में वापिस आएँ तभी शव को गाँव के क़ब्रिस्तान में जगह मिल पाएगी. ", "पोस्टमॉर्टम के बाद सेमलाल का शव कई दिनों तक अस्पताल के मुर्दाघर में अंतिम संस्कार के इंतज़ार में पड़ा रहा. सेमलाल को गाँव से पैंतीस किलोमीटर दूर जगदलपुर के एक ईसाई क़ब्रिस्तान में उन्हें दफ़नाया जा सका.  ", "बीजेपी के दौर में मंत्री रह चुके केदार कश्पय इन घटनाओं को ‘अवैध धर्मांतरण’ के विरुद्ध समाज के जागृत होने के प्रमाण के तौर पर देखते हैं. ", "हालांकि वरिष्ठ आदिवासी नेता अरविंद नेताम का कहना है कि ‘साफ़ दिखता है कि बाहर से उकसाया जा रहा है.’", "सर्व आदिवासी समाज के अध्यक्ष अरविंद नेताम मानते हैं कि ‘सेवा भाव की आड़’ में ईसाई मिशनरियों का ‘अल्टीमेट गोल धर्मांतरण है’ लेकिन वो आदिवासियों को हिंदू बताए जाने को भी ‘सनातनी हमला’ क़रार देते हैं.  ", "भूरिया जनजाति से ताल्लुक़ रखने वाले आदिवासी नेता रूपसाईं सलाम का आरोप है कि \"गाँवों में जिस तरह चर्च का फैलाव हो रहा है, कुछ लोग समाज के नीति-नियमों और पूर्वजों की परंपराओं को तोड़ रहे हैं, उससे आने वाले दिनों में आदिवासियों के देवी-देवताओं को मानने वाला कोई नहीं रहेगा.\" ", "\"इन सबसे समाज टूट रहा है इसलिए ‘यहां के समाज का कहना है कि आप अगर दूसरा धर्म अपनाते हो तो आप यहाँ से जाइए.\"  ", "बीजेपी नेता रूपसाईं को नारायनपुर कैथोलिक चर्च पर साल 2023 जनवरी में हुए हमले के लिए चार महीने की जेल भी काटनी पड़ी, जहां से वो कुछ ही दिनों पहले गांव वापस लौटे हैं.  ", "दो जनवरी के हुए चर्च हमले में आदिवासी ग्रामीणों की एक बड़ी भीड़ ने चर्च में तोड़-फोड़ की, परिसर और प्रार्थना हॉल के भीतर लगी ईसा मसीह और मरियम की प्रतिमाओं को कुल्हाड़ियों के वार से तोड़ डाला.", "ऐसे भी आरोप हैं कि ईसाईयों के पवित्र ग्रंथ बाइबिल से बेअदबी की गई.  ", "चर्च हमले में पुलिसकर्मियों को पीटा गया, साथ ही नारायनपुर एसपी सदानंद कुमार के सिर पर किसी भारी चीज़ से हमला किया गया जिससे उन्हें गंभीर चोटें आई थीं.  ", "बस्तर इलाक़े के पुलिस महानिरीक्षक सौंदराज पी कहते हैं, \"पुलिस को सिर्फ़ सामुदायिक मीटिंग का नोटिस दिया गया था, जो बाद में रैली में तब्दील हो गई, हो सकता है कि उनमें से कुछ ने पहले से ही हमले का मन बना रखा हो, मामले में केस चल रहा है.\"   ", "बीजेपी के स्थानीय नेता रूपसाईं बताते हैं कि नारायनपुर में जो हुआ वो गोर्रा गांव में एक दिन पहले हुई घटना की प्रतिक्रिया थी जिसमें ईसाई समुदाय से संबंधित आदिवासियों ने दूसरे गांववालों की पिटाई कर दी थी.  ", "ये सवाल पूछे जाने पर कि क्या वो ईसाई धर्म अपना चुके ईसाईयों से बस्तर छोड़कर चले जाने को कह रहे हैं, रूपसाईं कहते हैं, \"बस्तर से जाने को नहीं कहा गया है, उल्टा वापस आने को कहा गया है.\"   ", "साल 2008 तक बस्तर की कुल 12 विधानसभा सीटों में से 11 बीजेपी के पास हुआ करती थीं, जो पिछले विधानसभा चुनाव में शून्य पर पहुंच गईं. ", "राज्य के दूसरे आदिवासी बहुल इलाक़े सरगुजा की सभी 14 सीटें फ़िलहाल कांग्रेस के कब्ज़े में है.  ", "ईसाई पूजारी बेंजामिन मसीह (बदला हुआ नाम) ने 'घर वापसी' (ईसाइयों को दोबारा हिंदू बनाने का आयोजन) जैसे कार्यक्रम में पुलिस के सहयोग का आरोप लगाया.", "उन्होंने कहा कि सुरक्षाकर्मियों का किरदार ईसाई और दूसरे पक्षों के विवाद में एकतरफ़ा होता है जिसके बाद गांववाले और हावी हो जाते हैं.  ", "उनका कहना था कि दबाव बनाने के लिए ईसाई समुदाय के लोगों का राशन-पानी बंद कर दिया जाता है, गांव के तालाब से पानी नहीं भरने दिया जाता है, घर तोड़ने तक की धमकी दी जाती है.  ", "पुलिस आईजी सौंदराज पी कहते हैं कि इस तरह के मामले जब भी संज्ञान में आते हैं उन पर उचित कार्रवाई की जाती है.  ", "जगदलपुर में हिंदुत्ववादी संगठनों के ज़रिए ईसाईयों और मुसलमानों के आर्थिक बहिष्कार की शपथ दिलवाने के मामलों में भी भूपेश बघेल सरकार पर चुप्पी साधे रहने के आरोप लग रहे हैं. ", "बीजेपी ने डि-लिस्टिंग की माँग भी उठाई है, यानी अनुसूचित जाति की श्रेणी से उन लोगों को बाहर किया जाए जिन्होंने आदिवासियों के मूल नियमों-पद्धतियों को छोड़कर कोई दूसरा धर्म अपना लिया हो.   ", "बस्तर क्षेत्र जहां से नक्सलवाद अभी भी पूरी तरह से उखड़ नहीं पाया है, वहां समाज में निर्मित हो रहे नए तनाव की स्थिति को लेकर अरविंद नेताम कहते हैं,  \"ये आदिवासी समाज में आने वाले दिनों में बहुत तकलीफ़ पैदा करेगा.\"  ", "कांग्रेस और बीजेपी की आदिवासी बहुल क्षेत्रों में जारी गतिविधियों को आदिवासी नेता अरविंद नेताम वोट का खेल मानते हैं.", "वे कहते हैं, \"दक्षिणपंथी दल केवल ये सोचते हैं कि हमारा वोट बैंक कैसे बढ़े या मज़बूत हो, वो इसके लिए क्रिश्चियन मिशनरियों के विरूद्ध दुष्प्रचार का प्रयोग करते हैं. कांग्रेस का क्या है? आदिवासी है तो वोट देगा ही और अगर धर्मांतरण हो गया तो वोट बैंक और पक्का हो जाएगा.\"  ", "सर्व आदिवासी समाज ने राज्य में अनुसूचित जनजातियों के लिए आरक्षित 29 सीटों और जहां आदिवासियों के बीस फ़ीसद अधिक मतदाता हैं उन क्षेत्रों में चुनाव मैदान में उतरने का मन बना रही है. "]},
{"Heading": "रहाणे का टेस्ट करियर क्या पटरी पर लौटेगा?", "URL": "https://www.bbc.com/hindi/articles/cz78p400ep7o", "Content": ["बीबीसी न्यूज़ के लिए", "एक बार फिर उन पर सबकी नज़रें टिकी हैं, क्योंकि वे वर्ल्ड टेस्ट चैंपियनशिप फ़ाइनल खेलने वाली टीम का हिस्सा हैं.", "वैसे अजिंक्य रहाणे की मौजूदा मुश्किलों को समझा जा सकता है. अगर टेस्ट में नंबर पांच बल्लेबाज़ के तौर पर खुद को साबित कर चुके श्रेयस अय्यर चोटिल नहीं होते तो संभवत अजिंक्य रहाणे की टीम में वापसी नहीं हो पाती. ", "रहाणे 18 महीने बाद टेस्ट टीम में वापसी कर रहे हैं. उन पर बेहतरीन प्रदर्शन करने का दबाव भी होगा क्योंकि उन्हें शायद ही दूसरा मौका मिले. ", "2022 में दक्षिण अफ्रीका से सीरीज़ हारने के बाद रहाणे को टेस्ट टीम से बाहर किया गया था. हालांकि सात जून से शुरू हो रही वर्ल्ड टेस्ट चैंपियनशिप फ़ाइनल में, 82 टेस्ट खेल चुके रहाणे नयी शुरुआत करना चाहेंगे.", "रहाणे ने बीसीसीआई टीवी से बातचीत में कहा है, “18-19 महीने बाद वापसी की है. जो भी हुआ, अच्छा या बुरा, मैं अतीत के बारे में सोचना नहीं चाहता. मैं नए सिरे से शुरुआत करना चाहता हूं और मैं जो कर रहा हूं, उसे जारी रखना चाहता हूं.”", "उन्होंने अपने लक्ष्य को स्पष्ट किया, “मैंने जिस माइंडसेट से आईपीएल और रणजी ट्राफ़ी में बल्लेबाज़ी की है, उसी माइंडसेट से खेलना चाहता हूं. मैं फॉर्मेट के बारे में भी नहीं सोचना चाहता, चाहे वो टी-20 हो या फिर टेस्ट क्रिकेट.” ", "“मैं जिस तरह की बल्लेबाज़ी अभी कर रहा हूं, उसमें मैं चीज़ों को उलझाना नहीं चाहता. मैं इसे जितना सामान्य रख पाया, उतना मेरे लिए बेहतर होगा.”", "हालांकि कई लोगों ने यह मान लिया था कि रहाणे का इंटरनेशनल करियर अब पूरा हो चुका है. लेकिन उन्होंने घरेलू क्रिकेट में शानदार प्रदर्शन किया है. ", "2022-23 के रणजी सत्र में वे मुंबई की ओर से सबसे ज़्यादा रन बनाने वाले बल्लेबाज़ साबित हुए. सात मैचों में करीब 58 की औसत से उन्होंने 634 रन बनाए. लेकिन रहाणे की बल्लेबाज़ी का तूफ़ानी रंग आईपीएल के दौरान दिखा.", "जब चेन्नई सुपर किंग्स की ओर से खेलते हुए मुंबई इंडियंस के ख़िलाफ़ रहाणे ने 27 गेंदों पर 61 रन ठोक दिए, उनकी इस पारी के बाद ही उनको लेकर चर्चाओं का दौर शुरू हो गया था. आईपीएल में खेली गई अन्य पारियों की बदौलत चयनकर्ताओं ने उन्हें वर्ल्ड टेस्ट चैंपियनशिप फ़ाइनल खेलने वाली टीम में शामिल किया है.", "आईपीएल में चेन्नई टीम के कोच स्टीफ़न फ्लेमिंग ने भी कहा है कि उनकी शुरूआती योजनाओं में रहाणे फ़िट नहीं बैठ रहे थे लेकिन उनकी फॉर्म और आक्रामक शॉट्स खेलने की काबिलियत के चलते टीम प्रंबधन को अपनी योजना बदलनी पड़ी. ", "रहाणे ने चेन्नई सुपर किंग्स के शीर्ष बल्लेबाज़ी क्रम को संभाला और टीम को पांचवीं बार खिताब दिलाने में अहम भूमिका निभाई. चेन्नई के लिए 14 मैचों में उन्होंने 172.48 की स्ट्राइक रेट से 326 रन बनाए. ऐसे में सवाल यह है कि रहाणे में आख़िर क्या बदलाव आया?", "स्टीफ़न फ्लेमिंग ने इसके बारे में मीडिया से कहा, “रहाणे अपनी पुरानी पहचान से छुटकारा पा चुके हैं. उन्होंने शायद सोचा होगा कि वे जिस तरह के बल्लेबाज़ माने जाते हैं, उस रूप में नहीं खेलना है.” ", "फ्लेमिंग का आकलन सही हो सकता है. पांच नंबर बल्लेबाज़ के तौर पर रहाणे के कंधों पर अतिरिक्त ज़िम्मेदारी होती थी, टीम की पारी को संभालने की कोशिश में वे पूरी आज़ादी के साथ नहीं खेल पाते थे. लेकिन मुश्किल परिस्थितियों में शानदार बल्लेबाज़ी का उदाहरण 2014 में लॉर्ड्स के मैदान में और 2020 में मेलबर्न के मैदान में लगाया गया शतक है.", "हालांकि वर्ल्ड टेस्ट चैंपियनशिप फ़ाइनल में उनकी वापसी पर विश्लेषकों की राय बंटी हुई है. एक सवाल यह भी बना हुआ है कि क्या रहाणे को फॉर्म में चल रहे सूर्यकुमार यादव की जगह अंतिम एकादश में खेलने का मौका मिलेगा? हालांकि इंग्लैंड की परिस्थितियों में खेलने के अनुभव से रहाणे का दावा मज़बूत दिख रहा है.", "इसके अलावा ऑस्ट्रेलियाई गेंदबाज़ी में पैट कमिंस, मिचेल स्टार्क और नैथन लॉयन शामिल हैं, ऐसे में रहाणे जैसा बल्लेबाज़ मिडिल ऑर्डर को स्थायित्व दे सकता है. रहाणे के हाव-भाव से उनके व्यवहार का पता नहीं चलता लेकिन मुश्किल चुनौतियों के बीच संयम के साथ उनमें आक्रामकता आ जाती है, लेकिन वे इसे शब्दों से नहीं बल्कि बल्ले से ज़ाहिर करते हैं.", "14 साल की उम्र में जूडो का ब्लैक बेल्ट हासिल कर चुके रहाणे ने स्टार स्पोर्ट्स को दिए एक इंटरव्यू में अपने पुराने दिनों के एक मुक़ाबले को याद करते हुए कहा है, जब उनका विपक्षी उन पर भारी पड़ने लगा था तब उन्होंने रक्षात्मक रूख़ अपनाने के बदले काउंटर अटैक शुरू किया और इस रणनीति ने उन्हें जीत दिलाई थी.", "रहाणे किस तरह के आक्रामक खिलाड़ी हैं, इसे देखने के लिए 2020-21 के ऑस्ट्रेलियाई दौरे को याद करना चाहिए. ", "एडिलेड टेस्ट की दूसरी पारी में भारतीय टीम महज़ 36 रन पर ऑलआउट हो गई थी. टेस्ट इतिहास में यह भारत का सबसे न्यूनतम स्कोर है. इसके बाद भारतीय कप्तान विराट कोहली स्वदेश लौट आए थे और चोट के चलते टीम के कुछ अन्य खिलाड़ी भी अनुपस्थित थे. सीरीज़ में तीन टेस्ट मैच बाक़ी थे और वहां से भारत के लिए सीरीज़ जीतना अकल्पनीय लग रहा था.", "लेकिन अजिंक्य रहाणे की कप्तानी में टीम ने सीरीज़ में वापसी करने को अपना लक्ष्य बनाया. ", "रहाणे ने ख़ुद मेलबर्न में ऑस्ट्रेलियाई तेज़ गेंदबाज़ों के सामने एक शानदार शतक जमाया. यहां से सीरीज़ में भारतीय टीम ने वापसी की और तमाम मुश्किलों के बावजूद भारत ये सीरीज़ जीतने में कामयाब रहा.", "इतनी बड़ी कामयाबी तक पहुंचने के बाद फिर से नयी शुरुआत करना, अपने आप में निराश करने वाला हो सकता है. लेकिन रहाणे इसे अपने लिए मौके के तौर पर देख रहे हैं. ", "उनके सामने सबसे बड़ी चुनौती उम्मीदों पर खरा उतरने की है. अगर वे बड़े मुक़ाबले में शानदार वापसी करते हैं, तो निस्संदेह यह एक बड़ी उपलब्धि के तौर पर याद किया जाएगा. रहाणे से पहले भी कई क्रिकेट खिलाड़ियों ने दूसरी पारी में वापसी करके अपने करियर को लंबा बनाया है. सवाल यही है कि क्या रहाणे उन खिलाड़ियों की सूची में शामिल हो पाएंगे?"]},
{"Heading": "प्रचंड के भारत दौरे पर क्यों हुआ विवाद, क्या कह रहे हैं नेपाल के लोग ", "URL": "https://www.bbc.com/hindi/articles/cyjxm4ln1ejo", "Content": ["प्रचंड के साथ साझा संवाददाता सम्मेलन में भारतीय प्रधानमंत्री नरेंद्र मोदी ने कहा कि वो 10 सालों में नेपाल से 10,000 मेगावाट बिजली ख़रीदने के लिए समझौते पर हस्ताक्षर करने पर सहमत हुए हैं.", "उन्होंने अपने संबोधन में इस बात का भी ज़िक्र किया था कि दोनों देश आपसी रिश्ते को 'हिमालय जैसी ऊंचाई देने' के लिए काम करेंगे और उसी भावना के आधार में दोनों के बीच चल रही सीमा समस्या का भी समाधान करेंगे.", "नेपाल के कई वरिष्ठ सरकारी अधिकारी इस यात्रा को उपलब्धि करार दे रहे हैं क्योंकि इस दौरान दोनों देशों के बीच कई महत्वपूर्ण समझौते हुए हैं.", "प्रचंड ने कहा कि उनकी यात्रा ने नेपाल-भारत संबंधों को 'भविष्य के लिए एक स्पष्ट दिशा' दी है और कहा है कि सीमा समस्या को हल करने सहित कई मुद्दों पर इस दौरान महत्वपूर्ण समझ बनी है.", "उन्होंने 10 सालों में नेपाल से 10,000 मेगावाट बिजली ख़रीदने की प्रधानमंत्री नरेंद्र मोदी की प्रतिबद्धता का उल्लेख किया और इस बात पर ज़ोर दिया कि इससे दोनों देशों के बीच ऊर्जा और जल संसाधन के क्षेत्र में सहयोग मज़बूत होगा.", "लेकिन विपक्षी नेता यह सवाल उठा रहे हैं कि प्रचंड के दौरे के दौरान नेपाल ने अपने नक्शे में मौजूद कालापानी, लिपुलेख और लिंपियाधुरा इलाक़ों के लिए ज़मीन अदला-बदली करने का विकल्प पेश किया है.", "प्रधानमंत्री प्रचंड ने भारत में नेपाली संवाददाता के साथ अपने साक्षात्कार में सीमा समस्या सुलझाने के लिए ज़मीन अदला-बदली को भी एक विकल्प को रूप में प्रस्तुत किया था.", "मगर सोमवार को, प्रधानमंत्री प्रचंड ने प्रतिनिधि सभा में इसे बारे में बात की और कहा कि उन्होंने नेपाल के कुछ जानकारों द्वारा उठाए गए कुछ मुद्दों पर चर्चा की है लेकिन नेपाल की ज़मीन की अदला-बदली का विकल्प पेश नहीं किया है.", "प्रचंड ने प्रतिनिधि सभा में कहा, \"बांग्लादेश मॉडल मेरा नहीं है. इस मुद्दे को उठाने वाले नेता प्रतिपक्ष के क़रीबी एक जाानकार ने मुझे यह बताया है. मुख्य बात है सीमा समस्या का समाधान करना.\"", "उन्होंने बताया कि कालापानी, लिपुलेख और लिंपियाधुरा को नेपाल की ज़मीन के रूप में स्थापित करना सबसे बड़ी बात थी और कहा कि उन्होंने उसी के अनुसार अपनी भूमिका निभाई है.", " ने कहा कि हो सकता है कि प्रधानमंत्री ने जटिल सीमा विवाद पर गतिरोध को कम करने की कोशिश की हो, लेकिन इससे नेपाल में गंभीर सवाल खड़े हो गए हैं.", "वो कहते हैं, \"प्रधानमंत्री ने नेपाली लोगों को इस पर बहस करने का मौक़ा दिए बिना ही अपनी राय रख दी है. इस तरह के दीर्घकालिक महत्व के मामले पर हल्के तरीके से आगे बढ़ने की प्रधानमंत्री की कोशिश ने उनके कूटनीतिक कौशल पर सवाल खड़े कर दिए हैं.\"", "नेपाल में प्रधानमंत्री की यात्रा पर जो सवाल पूछे जा रहे हैं उसमें भारतीय राष्ट्रीय सुरक्षा सलाहकार के साथ हुई मुलाक़ात से लेकर उज्जैन की तीर्थ यात्रा और संसद में भित्तिचित्र का मुद्दा शामिल है.", "जानकारों का कहना है कि नेपाली थिंक टैंक 'इमिनेंट पर्सन्स ग्रुप' की रिपोर्ट को औपचारिक तौर पर नहीं उठाया गया हालांकि उनकी इस रिपोर्ट को नेपाल-भारत संबंधों को परिभाषित करने वाला माना जाता रहा है. ", "प्रधानमंत्री प्रचंड ने कहा कि इस बारे में भारतीय पक्ष के साथ उनकी अनौपचारिक चर्चा हुई है.", "इस रिपोर्ट की उपेक्षा को एक उदाहरण के रूप में प्रस्तुत करते हुए, संजय उपाध्याय कहते हैं कि इस यात्रा ने सवालों का उत्तर देने की बजाय कहीं अधिक प्रश्न खड़े कर दिए हैं. ", "उन्होंने कहा, \"द्विपक्षीय संबंधों में आपसी अविश्वास और संदेह अभी बना हुआ है. इमिनेंट पर्सन्स ग्रुप रिपोर्ट की पूरी तरह से अवहेलना किए जाने के बाद ये प्रश्न अब ख़तरनाक रूप से उजागर हो गए हैं. लोग सवाल कर रहे हैं कि हमारे माओवादी सेंटर के नेता ने उज्जैन में महकालेश्वर मंदिर की यात्रा की.\" ", "\"इस मुददे को धार्मिक रंग दिया जा रहा है और इन सभी सवालों ने उनके वैचारिक और राजनीतिक क़द को और कमजोर किया है.\"", "इसके साथ ही एक मुद्दा ये भी उठा कि भारत की नई संसद में बने भित्तिचित्र में नेपाल के लुंबिनी और कपिलवस्तु को दिखाया गया है. इस बारे में नेपाल में काफ़ी विरोध किया जा रहा है.", "भारत की नई संसद का उद्घाटन 28 मई को हुआ था.", "जानकारों ने कहा कि चूंकि इस दौरान प्रधानमंत्री प्रचंड भारत दौरे पर हैं, उन्हें इस मुद्दे पर प्रधानमंत्री मोदी से बातचीत करनी चाहिए और अपना विरोध जताना चाहिए.", "उज्जैन में महाकालेश्वर मंदिर जाने के अपने फ़ैसले का बचाव करते हुए प्रधानमंत्री प्रचंड ने कहा कि धार्मिक स्थल की यात्रा उन्होंने आमंत्रित करने वालों की इच्छा का सम्मान करने के लिए की. ", "प्रचंड धार्मिक निरपेक्षता के समर्थक हैं और दूसरे धर्मों के कार्यक्रमों में भी खुलकर शिरकत करते हैं. ", "कुछ लोगों का मानना है कि वो इस मामले में इसलिए सफ़ाई दे रहे हैं क्योंकि वो चाहते हैं कि उनके उज्जैन मंदिर जाने को अन्यथा न लिया जाए.", "भारतीय सुरक्षा सलाहकार अजित डोभाल की प्रधानमंत्री प्रचंड से हुई मुलाक़ात के प्रोटोकॉल को लेकर भी कई लोग सवाल उठा रहे हैं.", "बैठक को लेकर जारी तस्वीरों में भारतीय विदेश सचिव ने भारतीय सुरक्षा सलाहकार के साथ शिरकत की, लेकिन नेपाली प्रधानमंत्री के साथ विदेश मंत्रालय का कोई अधिकारी नज़र नहीं आया.", "इस पर प्रधानमंत्री के मुख्य राजनीतिक सलाहकार हरिबोल गजुरेल ने सफ़ाई दी है और कहा है ये एक अलग मामला था और आख़िरी घड़ी में उन्होंने बैठक में हिस्सा लिया.", "उन्होंने कहा, \"भारत के विदेश मंत्री बाहर गए हुए थे और भारत के राष्ट्रीय सुरक्षा सलाहकार से प्रधानमंत्री अकेले मुलाक़ात करने वाले थे. भारतीय विदेश सचिव भी वहां आए. उनके आने के तुरंत बाद दूसरों को कॉल करना संभव नहीं था.\"", "गजुरेल का कहना है कि प्रधानमंत्री की हालिया यात्रा ने 2019 के बाद से नेपाल-भारत संबंधों में बर्फ जम गई थी, उसे दूर दूर करते हुए उन्होंने एक बार फिर भरोसे का माहौल बनाया है.", "जानकार कहते रहे हैं कि ऐसी बेहद महत्वपूर्ण उच्चस्तरीय बैठकों को विदेश मंत्रालय की जानकारी के तहत रखा जाना चाहिए और इसके लिए राजनयिक अधिकारियों को बैठकों में शामिल किया जाना चाहिए.", "विपक्षी पार्टी यूएमएल के अध्यक्ष और पूर्व प्रधानमंत्री केपी शर्मा ओली ने सोमवार को संसद की बैठक के दौरान ऐसी बैठकों में प्रोटोकॉल का पालन करने की बात कहकर प्रधानमंत्री के क़दम को ग़लत बताया.", "नई दिल्ली में पत्रकारों से बातचीत में प्रधानमंत्री प्रचंड ने कहा था कि उन्होंने भारतीय प्रधानमंत्री नरेंद्र मोदी के साथ ‘तीन बार आमने-सामने बातचीत की’ और इस कारण दोनों देशों के बीच महत्वपूर्ण समझौते हुए. ", "संजय उपाध्याय कहते हैं, \"इन तीनों बैठकों में उठे मुद्दों पर गोपनीयता बरतने और हमारे प्रधानमंत्री के समझौतों के लिहाज़ से उन्हें महत्वपूर्ण बताने ने नकारात्मक प्रभाव डाला है. पुरानी पेचीदगियों को बिना सुलझाए नया ख़ाका तैयार करना बुद्धिमानी नहीं है.\"", "उनका कहना है कि विभिन्न समझौतों को दिखाकर यह निष्कर्ष निकालने की कोशिश की जा रही है कि उनकी यात्रा सफल रही, लेकिन नेपाल-भारत संबंधों में ऐसी सांकेतिक बातों की बजाय ठोस परिणाम की ज़रूरत है.", "नेपाल के प्रधानमंत्री के साथ साझा प्रेस वार्ता में भारतीय प्रधानमंत्री नरेंद्र मोदी ने कहा कि भारत अगले 10 सालों में नेपाल से 10,000 मेगावाट बिजली खरीदेगा. ", "प्रधानमंत्री प्रचंड ने कहा कि दोनों देशों के बीच ऊर्जा व्यापार समझौता को लेकर सहमति हो गई है और जल्द ही इसे औपचारिक रूप दिया जाएगा. ", "भारत ने नेपाल में चीन के निवेश वाली पनबिजली परियोजनाओं में बन रही बिजली नहीं खरीदने की रणनीति अपनाई है.", "नेपाली प्रधानमंत्री प्रचंड देश की संसद में कह चुके हैं कि उन्होंने 'ग्लोबल टेंडर' के ज़रिए बनने वाली परियोजनाओं के लिए बिजली ख़रीदने का मुद्दा उठाया है. ", "यात्रा के दौरान, 480 मेगावाट फुकोट करनाली और 669 मेगावाट लोअर अरुण परियोजनाओं पर सहमति बनी, जबकि पेट्रोलियम पाइपलाइनों और ट्रांसमिशन लाइनों के निर्माण सहित अन्य मामलों पर समझौते हुए.", " का मानना है कि नेपाल हाल के सालों में भारत पर 'गंभीर रूप से निर्भर' हो गया है.", "खनाल ने कहा, \"अब नेपाल को पहले की तरह स्वतंत्र रूप से काम करने की स्वतंत्रता नहीं है. पहले तो वे अपने राष्ट्रहित को ध्यान में रखते हुए इधर-उधर कोई फ़ैसला ले सकते थे. अब ऐसा नहीं होगा.\"", "अजयभद्र खनाल कहते हैं कि पहले भारत के पास नेपाल में राजनीतिक रूप से फ़ायदा उठाने की ज़्यादा ताक़त थी, लेकिन अब उसने इंफ्रास्ट्रक्चर सेक्टर में भी फ़ायदा उठाने की अपनी ताक़त बढ़ा दी है.", "वो कहते हैं, \"पेट्रोलियम पाइपलाइन बन रहे है, जलविद्युत व्यापार और नेपाल की बड़ी नदियों के जलग्रहण क्षेत्र भारतीय कंपनियों के प्रभाव में आ गए हैं. वित्तीय प्रणालियों को भी समायोजित किया जा रहा है. भारत के पास इसका फ़ायदा उठाने की ताक़त है, लेकिन नेपाल के पास नहीं.\"", "नेपाल की विदेश नीति में इसे नई चुनौती मानने वाले खनाल ने कहा कि नेपाल को अपने राष्ट्रीय हित और राष्ट्रीय सुरक्षा को सुनिश्चित करने के लिए गंभीर प्रयास करने की ज़रूरत है.", "उन्होंने कहा, \"नेपाल धीरे-धीरे अपने राष्ट्रीय हित के लिए विकास, घरेलू राजनीति और निवेश जैसे मामलों पर स्वतंत्र निर्णय नहीं ले पाने की दिशा में आगे बढ़ रहा है. इसलिए नेपालियों को इस पर तथ्यों और आंकड़ों के साथ बहस करनी चाहिए. हमारी स्वतंत्र निर्णय लेने की क्षमता ख़त्म न हो, यह सुनिश्चित करने के लिए राष्ट्रीय सुरक्षा पर गंभीर होमवर्क की आवश्यकता है.\"", "वहीं नेपाली अधिकारियों ने कहा है कि वे भारत और चीन दोनों के साथ घनिष्ठ संबंध चाहते हैं और चाहते हैं कि दोनों ही मुल्क नेपाल में बुनियादी ढांचे के निर्माण के क्षेत्र में नवेश करें. लेकिन ऐसा लगता है कि नेपाल में बढ़ रहे भू-राजनीतिक स्वार्थ के कारण कुछ मुद्दों पर निर्णय लेना सरकार के लिए मुश्किल हो सकता है.", "प्रधानमंत्री प्रचंड के देश लौटने के बाद चीन के ग्लोबल टाइम्स में इस सप्ताह छपे एक लेख में टिप्पणी की गई कि भारत और चीन के बीच एक संतुलित विदेश नीति नेपाल के हित में होगी.", "लेख में इस बात का ज़िक्र है कि हाल के सालों में नेपाल और चीन के बीच संबंधों को कमज़ोर करने के लिए भारत द्वारा कई क़दम उठाए गए हैं. ", "लेख में चीनी जानकार झांग जियोदोंग ने मिलेनियम चैलेंज कॉरपोरेशन नेपाल कॉम्पैक्ट का उदाहरण देते हुए कहा कि भारत के समर्थन के बिना इसे पारित करना संभव नहीं है.", "लेख में नेपाल में चीन के निवेश से बनी परियोजनाओं से बिजली की ख़रीद पर भारत के प्रतिबंध लगाने का ज़िक्र किया गया है. इसमें लिखा गया है कि नेपाल के लिए भारत और चीन दोनों के बीच तटस्थता बनाए रखते हुए विकास के पथ पर आगे बढ़ने में कठिनाइयां बढ़ सकती है.", "लेखक संजय उपाध्याय कहते हैं कि बदलते क्षेत्रीय, रणनीतिक और सुरक्षा चिंताओं के बीच भारत ने पश्चिमी देशों के समर्थन से नेपाल में चीन के प्रभाव को कमज़ोर करने की रणनीति अपनाई है. ", "वो कहते हैं, \"इस अवधारणा के साथ समस्या यह है कि दूसरे जिसे अनुचित मानते हैं वह नेपाल के विचार में भी ऐसा हो, ऐसा हमेशा नहीं हो सकता. नेपाल के दो बड़े पड़ोसियों में चीन एक है और नेपाल जितना संभव हो सके पारस्परिक लाभ के लिए उसके साथ गहरा संबंध बनाना चाहता है.\" ", "हालांकि उपाध्याय ये चेतावनी देते हैं कि नेपाल को भारतीय और पश्चिमी नीति के मंचों के माध्यम से संस्थागत या स्वायत्त रूप से निर्णय लेने से वंचित करना क्षेत्रीय शांति और स्थिरता के हित में नहीं है. ", "वो कहते हैं, \"भारत की निकटता पश्चिमी देशों के साथ है. वहीं चीन नेपाल को दक्षिण एशिया से उसे जोड़ने वाले एक पुल के रूप में देख रहा है. इस लिहाज़ से मौजूदा वक्त नेपाल के लिए आसान समय नहीं है.\" ", "\"नेपाल के लिए मौजूदा दौर चुनौतियों से भरा है और राजनीतिक नेतृत्व को जो संवेदनशीलता दिखानी चाहिए वह प्रधानमंत्री प्रचंड की भारत यात्रा में नहीं दिखा.\""]},
{"Heading": "ब्रिक्स क्या है, जिसमें शामिल होना चाहते हैं कई देश ", "URL": "https://www.bbc.com/hindi/articles/c51qj8vnzn8o", "Content": ["ऐसा माना जाता है कि ब्रिक्स के ज़रिए रूस और चीन पश्चिम देशों के दबदबे को चुनौती देना चाहते हैं. ", "इस गुट में भारत भी शामिल है लेकिन भारत की नीति सभी गुटों के साथ या फिर किसी गुट में नहीं शामिल रहने की नीति रही है. ", "इस बार ब्रिक्स की अध्यक्षता दक्षिण अफ़्रीका के पास है और वहीं इसका शिखर सम्मेलन होना है. ", "ब्रिक्स दुनिया की पाँच सबसे तेज़ी से उभरती अर्थव्यवस्थाओं का एक समूह है.", "ब्रिक्स अंग्रेज़ी के अक्षर B R I C S से बना वो शब्द है, जिसमें हर अक्षर एक देश का प्रतिनिधित्व करता है.", "ये देश हैं ब्राज़ील, रूस, भारत, चीन और दक्षिण अफ़्रीका.", "ये वो देश हैं जिनके बारे में कुछ जानकारों का मानना है कि साल 2050 तक वे विनिर्माण उद्योग, सेवाओं और कच्चे माल के प्रमुख सप्लायर यानी आपूर्तिकर्ता हो जाएंगे.", "उनका मानना है कि चीन और भारत विनिर्माण उद्योग और सेवाओं के मामले में पूरी दुनिया के प्रमुख सप्लायर हो जाएंगे जबकि रूस और ब्राज़ील कच्चे माल के सबसे बड़े आपूर्तिकर्ता हो जाएंगे. ", "एक ब्रिटिश अर्थशास्त्री जिम ओ'निल ने दुनिया के सबसे ताक़तवर निवेश बैंक गोल्डमैन सैक्स में काम करने के दौरान यह शब्द गढ़ा था. तब यह शब्द BRIC था. ", "जब 2010 में दक्षिण अफ़्रीका को भी इस समूह से जोड़ा गया तो यह BRICKS हो गया.", "ओ'निल ने इस शब्दावली का प्रयोग सबसे पहले वर्ष 2001 में अपने शोधपत्र में किया था.", "पहली बार 2006 में रूस के सेंट पीटर्सबर्ग में जी-8 समूह के शिखर सम्मेलन के साथ ही ब्राज़ील, रूस, भारत और चीन यानी ब्रिक के नेताओं ने पहली बार मुलाक़ात की थी.", "सितंबर 2006 में जब न्यूयॉर्क में संयुक्त राष्ट्र महासभा के दौरान इन देशों के विदेश मंत्रियों की औपचारिक बैठक हुई तो इस समूह को ब्रिक का नाम दिया गया.", "वहीं ब्रिक देशों की पहली शिखर स्तर की आधिकारिक बैठक 16 जून 2009 को रूस के येकाटेरिंगबर्ग में हुई.", "इसके बाद 2010 में ब्रिक का शिखर सम्मेलन ब्राज़ील की राजधानी ब्रासिलिया में हुई. इसी वर्ष इससे दक्षिण अफ़्रीका के जुड़ने के साथ यह ब्रिक से ब्रिक्स बन गया.", "दक्षिण अफ़्रीका अप्रैल 2011 में चीन के सान्या में आयोजित इस समूह के तीसरे शिखर सम्मेलन में पहली बार शामिल हुआ.", "ब्रिक्स का मुख्यालय चीन के शंघाई में है. ब्रिक्स के सम्मेलन हर साल आयोजित होते हैं और इसमें सभी पांच सदस्य देशों के राष्ट्राध्यक्ष शामिल होते हैं.", "जब इस समूह में चार देश थे तो हर पांचवे साल एक सदस्य देश इसका सम्मेलन आयोजित करता था वहीं अब ऐसा हर छठे साल होता है. यानी हर छठे साल भारत के पास इस बैठक की मेजबानी होती है.", "ब्रिक्स शिखर सम्मलेन की अध्यक्षता हर साल एक-एक कर ब्रिक्स के सदस्य देशों के सर्वोच्च नेता करते हैं.", "इस साल इस बैठक की मेजबानी दक्षिण अफ़्रीका कर रहा है.", "ब्रिक्स देशों की जनसंख्या दुनिया की आबादी का लगभग 40% है और इसका वैश्विक सकल घरेलू उत्पाद में हिस्सा लगभग 30% है.", "ब्रिक्स देश आर्थिक मुद्दों पर एक साथ काम करना चाहते हैं लेकिन इनमें से कुछ के बीच भारी राजनीतिक विवाद भी है. इन विवादों में भारत और चीन के बीच सीमा विवाद सबसे अहम है.", "इसका सदस्य बनने के लिए कोई औपचारिक तरीक़ा नहीं है. सदस्य देश आपसी सहमति से ये फ़ैसला लेते हैं.", "2020 तक नए सदस्यों को इस समूह से जोड़ने के प्रस्ताव पर विशेष ध्यान नहीं दिया जाता था लेकिन इसके बाद इस समूह को विस्तार देने पर चर्चा आरंभ हुई.", "फिलहाल अल्जीरिया, अर्जेंटीना, बहरीन, मिस्र, इंडोनेशिया, ईरान, सऊदी अरब और संयुक्त अरब अमीरात ने इस समूह से जुड़ने के लिए अपने आवेदन दिए हैं. ", "वहीं अफ़ग़ानिस्तान, बांग्लादेश, बेलारूस, कज़ाक़स्तान, मैक्सिको, निकारागुआ, नाइजीरिया, पाकिस्तान, सेनेगल, सूडान, सीरिया, थाइलैंड, ट्यूनीशिया, तुर्की, उरुग्वे, वेनेजुएला और ज़िम्बाब्वे ने भी इसकी सदस्यता में अपनी रुचि दिखाई है."]},
{"Heading": "चीन में मस्जिद गिराने पर भी क्यों चुप रहे मुस्लिम देश?", "URL": "https://www.bbc.com/hindi/articles/ck7dmg8pwlwo", "Content": ["----------------------------------------------------------------------------------------------------", "----------------------------------------------------------------------------------------------------", "इस घटना से जुड़ा वीडियो भी सोशल मीडिया पर वायरल हो रहा था. चीन के स्थानीय प्रशासन ने यूनान प्रांत के नागू क़स्बे में बनी 13वीं सदी की नाजियिंग मस्जिद के गुंबद और मीनार को ढहाने का फ़ैसला किया था. ", "नागू की नाजियिंग मस्जिद एक बड़ा लैंडमार्क है. बीते कुछ सालों में इस मस्जिद का विस्तार किया गया है. इस दौरान नई मीनारें जोड़ी गई हैं और एक नया गुंबद भी बनाया गया है.", "लेकिन साल 2020 में एक अदालती फ़ैसले में कहा गया कि मस्जिद में किए गए निर्माण अवैध हैं और उन्हें तुरंत हटा दिया जाए.", "अदालत के इसी फ़ैसले की तामीर किए जाने के प्रयास होते रहे हैं. इस कारण इलाक़े में भारी प्रदर्शन हुए थे.", "इसके साथ ही चीन का ज़ोर धर्म के चीनीकरण पर है. वो मस्जिदों के निर्माण में चीनी वास्तुकला को बढ़ावा देता है. ", "चीन के यूनान प्रांत की हालिया घटना पूरी दुनिया ने देखी है. इससे पहले चीन के ही शिंजियांग प्रांत में चीन की सरकार का अभियान देखा जा चुका है. ", "चीन के वीगर मुसलमानों के दमन की ख़बरें बाहर आती रही हैं और उनको जबरन निगरानी कैंपों में भी भेजा जाता रहा है. चीन इन कैंपों को रिएजुकेशन कैंप बताता है.", "इन सभी मामलों में दुनिया के मानवाधिकार संगठनों से लेकर अमेरिका, ब्रिटेन और कई यूरोपीय देश खुलकर चीन की निंदा कर चुके हैं और करते रहे हैं लेकिन कभी भी मुस्लिम देशों की ओर से इस पर कोई बयान नहीं आया. ", "पूरी दुनिया में मुसलमान या इस्लाम को लेकर कोई विवाद खड़ा होता है तो इस्लामिक देशों के संगठन ओआईसी के बयान आते रहे हैं. पैग़ंबर मोहम्मद पर बीजेपी नेता नूपुर शर्मा की विवादित टिप्पणी के बाद मुस्लिम देशों ने इसकी निंदा की थी. बीजेपी को नुपूर शर्मा को पार्टी से हटाना पड़ा था.  ", "वहीं कश्मीर में हिंसा की ख़बरों के दौरान तुर्की जैसे देश भी टिप्पणी करते रहे हैं लेकिन चीन में मुसलमानों के ख़िलाफ़ सरकार की कार्रवाइयों के दौरान ये देश चुप्पी साधे रहते हैं. ", "मुस्लिम देशों के संगठन ऑर्गनाइज़ेशन ऑफ़ इस्लामिक कॉपरेशन (ओआईसी) ने भी इस पर कभी कोई टिप्पणी नहीं की. यहां तक कि बीते साल मार्च में पाकिस्तान में हुई ओआईसी की बैठक में चीन के तत्कालीन विदेश मंत्री वांग यी विशेष अतिथि के रूप में पहुंचे थे. ", "इस दौरान वांग यी ने ये बताया कि चीन में मुसलमान कितने बेहतर तरीक़े से रहते हैं. साथ ही उन्होंने बताया कि ‘चीन और इस्लामी दुनिया दोनों का एक गहरा इतिहास है, सभी समान मूल्यों की तलाश करें और ऐतिहासिक मिशनों को साझा करें.’", "वांग ने संयुक्त राष्ट्र में चीन का समर्थन करने को लेकर मुस्लिम जगत का शुक्रिया भी अदा किया था. अक्सर ये देखने को मिला है कि संयुक्त राष्ट्र में जब भी चीन से जुड़ा कोई भी प्रस्ताव आता है तो उससे मुस्लिम देश पहले अनुपस्थित रहते हैं. ", "ओआईसी की बैठक के दौरान वांग यी ने वादा किया था कि बेल्ट एंड रोड इनीशिएटिव (बीआरआई) के तहत चीन मुस्लिम देशों में 400 अरब डॉलर निवेश करेगा. ", "मुस्लिम देशों और ओआईसी की चीन की कड़ी कार्रवाई पर चुप्पी को विश्लेषक ‘राजनीतिक नौटंकी’ भी बताते हैं. ", "लोकतांत्रिक देश चीन में मानवाधिकार उल्लंघनों का मुद्दा उठाते रहे हैं. वहीं दूसरी ओर ओआईसी के सदस्य देश पाकिस्तान, यूएई, सऊदी अरब, क़तर, ओमान, बहरीन, मिस्र और कुवैत चीन की तारीफ़ करते रहे हैं. ", "साल 2019 में संयुक्त राष्ट्र मानवाधिकार काउंसिल में 37 देशों देशों ने एक पत्र पर हस्ताक्षर किए थे जिसमें ‘इंसानों की सुरक्षा और विकास के ज़रिए मानवाधिकारों को बढ़ावा देने के लिए’ चीन की तारीफ़ें की गई थीं. ", "इसमें यह भी दावा किया गया था कि चीन ने शिंजियांग में ‘आतंकवाद, अलगाववाद और चरमपंथ’ का सामना करते हुए ‘सुरक्षा और भरोसा’ स्थापित किया है. ", "चीन का कहना है कि वो शिंजियांग में चरमपंथ को ख़त्म करने के लिए कई नीतियां अपना रहा है. ", "थिंक टैंक ऑब्ज़र्वर रिसर्च फ़ाउंडेशन के फ़ैलो एजाज़ वानी अपने लेख में लिखते हैं कि ओआईसी देशों ने चीन में मुस्लिम विरोधी नीतियों को समर्थन देकर न सिर्फ़ उनका समर्थन किया है बल्कि चीन में इस्लामोफ़ोबिया को बढ़ाया है और वो भी अपराध में भागीदार हैं.", "यह भी एक तथ्य है कि पाकिस्तान, ईरान, यूएई, सऊदी अरब, मलेशिया, तुर्की, क़तर, मिस्र और अफ़ग़ानिस्तान जैसे देशों ने वीगर मुसलमानों को हिरासत में लिया है या फिर उन्हें वापस चीन भेजा है. ", "मुस्लिम देशों की चुप्पी की वजह एजाज़ वानी बताते हैं, “मुस्लिम देश सत्तावादी हैं और हस्तक्षेपवादी नीतियों के कारण लोकतंत्र से ख़तरा महसूस करते हैं और ख़ासकर के अरब स्प्रिंग के बाद चीन ने इन मौजूदा परिस्थितियों का फ़ायदा उठाया है.”", "“साथ ही चीन क्षेत्रीय अखंडता और संप्रभुता को बनाए रखने के लिए एक ग़ैर-हस्तक्षेपवादी नीति पर बल देता है.”", "वानी चुप्पी की दूसरी वजह चीन के भारी भरकम क़र्ज़ को बताते हैं. वो कहते हैं कि चीन इन मुस्लिम देशों को बिना किसी शर्त के क़र्ज़ दे रहा है. बीआरआई के इन्फ़्रास्ट्रक्चर के लिए चीन अब तक पाकिस्तान को 62 अरब डॉलर तक का क़र्ज़ दे चुका है. ", "वो लिखते हैं कि चीन अपनी एनर्जी डिप्लोमेसी का भी इस्तेमाल करता है और वो सऊदी अरब, ईरान, कुवैत, ओमान और ईरान जैसे देशों के लिए कच्चे तेल के निर्यात का अहम केंद्र है. ", "क़तर ने साल 2019 में संयुक्त राष्ट्र के पत्र पर हस्ताक्षर नहीं किए थे लेकिन उसने सीधे तौर पर चीन की निंदा नहीं की. साल 2009 में तुर्की की सरकार ने चीन पर नरसंहार के आरोप लगाए थे लेकिन बाद में उसने भी नरम रवैया अपना लिया क्योंकि तुर्की की अर्थव्यवस्था बहुत हद तक चीन पर निर्भर है.", "इसके साथ ही चीनी इस्लामिक एसोसिएशन के ज़रिए चीन इस्लाम को लेकर अपना नैरेटिव सेट कर रहा है.", "‘द वॉशिंगटन पोस्ट’ में राजनीतिक विश्लेषक जोनाथन हॉफ़मैन लिखते हैं कि चीन मुस्लिम देशों के साथ धार्मिक गतिविधियां भी बढ़ा रहा है. चीनी इस्लामिक एसोसिएशन के ज़रिए मध्य पूर्व में चीन के धार्मिक प्रयास तेज़ हो रहे हैं. ", "इस एसोसिएशन का असली मक़सद ‘चीनी इस्लाम की विशिष्टता और पार्टी की विचारधारा की प्रशंसा’ पर ध्यान केंद्रित करना है. ", "साल 2021 में राष्ट्रपति शी ने धर्म के चीनीकरण का नारा दिया था. जिसका अर्थ था कि धार्मिक आस्थाओं को चीनी संस्कृति और समाज के अनुकूल बनाना.", "ऑस्ट्रेलियन यूनिवर्सिटी में चाइना पॉलिसी के एक्सपर्ट माइकल क्लार्क मुस्लिम देशों की ख़ामोशी का कारण चीन की आर्थिक शक्ति और पलटवार के डर को मुख्य कारण मानते हैं. क्लार्क ने एबीसी से कहा है, ''म्यांमार के ख़िलाफ़ मुस्लिम देश इसलिए बोल लेते हैं क्योंकि वो कमज़ोर देश है. उस पर अंतरराष्ट्रीय दबाव बनाना आसान है. म्यांमार जैसे देशों की तुलना में चीन की अर्थव्यवस्था 180 गुना ज़्यादा बड़ी है. ऐसे में आलोचना करना भूल जाना अपने हक़ में ज़्यादा होता है.''", "मध्य-पू्र्व और उत्तरी अफ़्रीका में चीन 2005 से अब तक 144 अरब डॉलर का निवेश किया है. इसी दौरान मलेशिया और इंडोनेशिया में चीन ने 121.6 अरब डॉलर का निवेश किया. चीन ने सऊदी अरब और इराक़ की सरकारी तेल कंपनियों ने भारी निवेश कर रखा है. इसके साथ ही चीन ने अपनी महत्वाकांक्षी योजना बन बेल्ट वन रोड के तहत एशिया, मध्य-पूर्व और अफ़्रीका में भारी निवेश का वादा कर रखा है."]},
{"Heading": "भारत ने किया ये एलान तो पाकिस्तान क्यों हुआ परेशान ", "URL": "https://www.bbc.com/hindi/articles/c72948klxglo", "Content": ["बैठक 4 जुलाई को दिल्ली में होगी. लेकिन अब भारत ने एलान किया है कि यह बैठक आमने-सामने (इन पर्सन) नहीं वर्चुअल होगी.", "ने अपनी साप्ताहिक प्रेसवार्ता में कहा कि इसे ऑनलाइन करने का फ़ैसला काफी सोच विचार के बाद लिया गया है. ", "बागची ने कहा कि सरकार का निर्णय किसी एक फ़ैक्टर पर आधारित नहीं है.", "उन्होंने कहा, \"हमने अब सभी एससीओ पार्टनरों को बता दिया है कि चार जुलाई की बैठक वर्चुअल होगी. हमें उम्मीद है कि सभी पार्टनर इसमें शामिल होंगे.\"", "प्रवक्ता ने साफ़ किया है कि भारत ने ये कभी नहीं कहा था कि चार जुलाई की बैठक इन-पर्सन होने वाली है.  ", "बागची ने कहा, \"कई अंतरराष्ट्रीय सम्मेलन हाल के वर्षों में ऑनलाइन ही हुए हैं.  इसलिए हम इस बैठक को भी वर्चुअल ही करेंगे. इसे सफल बनाने की तैयारियां चल रही हैं.\"", "भारत इस बैठक का आयोजन एससीओ के अध्यक्ष के तौर पर कर रहा है.", "लेकिन भारतीय समाचार पत्र  ", "ने सूत्रों के हवाले से बताया है चीन,पाकिस्तान और रूस के नेता इसके लिए समय नहीं निकाल पा रहे हैं. लिहाजा जिनपिंग, शहबाज शरीफ और पुतिन के दिल्ली यात्रा के कार्यक्रमों की पुष्टि नहीं की गई है. ", "अख़बार के मुताबिक़ रूस, यूक्रेन में चल रहे युद्ध की वजह से पुतिन का आना वैसे भी संदिग्ध था. ", "दूसरी ओर, खुद नरेंद्र मोदी का कार्यक्रम भी काफी व्यस्त है. वो 19 से 24 जून तक अमेरिका के दौरे पर रहेंगे.  ", "शायद यही वजह है कि भारत ने एससीओ देशों के राष्ट्र प्रमुखों की बैठक वर्चुअल कराने का फैसला किया है.  ", "भारत की ओर से अचानक इस एलान पर सबसे ज्यादा प्रतिक्रिया पाकिस्तान में देखने को मिल रही है. ", "पाकिस्तानी अख़बार ", " ने पाकिस्तान विदेश मंत्रालय के हवाले से ख़बर दी है चीन के राष्ट्रपति शी जिनपिंग और रूस के राष्ट्रपति व्लादीमिर पुतिन ने इस बैठक के लिए भारत आने से इनकार कर दिया था इसलिए भारत को वर्चुअल मीटिंग का एलान करना पड़ा. ", "पाकिस्तान में इस बात की चर्चा है कि गोवा में एससीओ के विदेश मंत्रियों की बैठक में विदेश मंत्री बिलावल भुट्टो जरदारी की ओर से कश्मीर में अनुच्छेद 370 खत्म करने का मामला उठाने से भारत की ‘किरकिरी’ हुई थी.", "भारत दिल्ली में शहबाज़ शरीफ को बुला कर दोबारा ये जोखिम नहीं लेना चाहता. ", "अगर शहबाज़ शरीफ ने कश्मीर का मुद्दा उठा दिया तो ये एससीओ की इस बैठक के एजेंडे और बातचीत  पर हावी हो सकता है.", "इससे पहले  श्रीनगर में जी-20 के टूरिज्म वर्किंग ग्रुप की बैठक को लेकर पाकिस्तान को कश्मीर का मुद्दा उछालने का मौका मिल गया था. ", "चीन, तुर्की, सऊदी अरब और ओमान जैसे देशों के इसमें हिस्सा न लेने से पाकिस्तान इस मामले को लेकर और मुखर हो गया था. ", "उसका कहना था कि कश्मीर एक विवादास्पद क्षेत्र है. ", "लेकिन भारत दिखाना चाहता था कि अनुच्छेद 370 हटाने के बाद कश्मीर में सब कुछ सामान्य है. ", "पाकिस्तान का कहना था कि जिन देशों के शिष्टमंडल भारत नहीं आए उन्हें कश्मीर में अनुच्छेद 370 हटाने का फैसला रास नहीं आया था. ", "पाकिस्तानी मीडिया में कहा जा रहा है कि चीन के साथ भारत के सीमा विवाद और यूक्रेन के मामले में खुल कर रूस का साथ न देने की वजह से भी शी जिनपिंग और पुतिन दिल्ली नहीं आ रहे हैं. ", "भारत में पाकिस्तान के पूर्व हाई कमिश्नर अब्दुल बासित  ने एक वीडियो जारी कर एससीओ की वर्चुअल मीटिंग करने के फैसले पर टिप्पणी की है.", "इस वीडियो में वो कहते दिख रहे हैं,’’ भारत को जी-20 ग्रुप के टूरिज्म वर्किंग ग्रुप की बैठक में नाकामी हाथ लगी थी. उस ग्रुप में कई सदस्य देशों ने हिस्सा नहीं लिया था. अब भारत को एससीओ बैठक के मामले में नाकामी हाथ लगी है.’’", "उन्होंने कहा, \"जहां तक हमें मालूम है, चीन और रूस के राष्ट्रपति ने इस बैठक के लिए भारत आने से इनकार कर दिया है. चीन के इनकार की वजह तो साफ समझ आ रही है.’’", "लेकिन एससीओ से जुड़ी गतिविधियों पर पैनी नज़र रखने वाले विशेषज्ञ बासित की इस राय से इत्तफ़ाक नहीं रखते. ", "नई दिल्ली के जवाहरलाल नेहरू विश्वविद्यालय में चीनी अध्ययन केंद्र में एसोसिएट प्रोफेसर अरविंद येलेरी, \"ये ठीक है कि वर्चुअल मीटिंग की तुलना में फिजिकल मीटिंग में ज्यादा सहूलियत होती है. मुद्दों पर सहमति बनाना ज्यादा आसान होता है. लेकिन मुझे ये भी नहीं लगता कि जिनपिंग या पुतिन नाराजगी वजह से इस बैठक में हिस्सा लेने भारत नहीं आ रहे हैं. ये तोड़-मरोड़ कर कही जा रही कहानी है.’’", "लेकिन बासित कहते हैं कि चीन और भारत के संबंध सीमा विवाद और क्वाड के कारण नाराज़ है.  ", "अब्दुल बासित ने इस वीडियो में पुतिन के भी दिल्ली न आने की वजह बताई है. ", "बासित का कहना है कि भारत पर अमेरिका का काफी दबाव है.", "बासित इस वीडियो में कहते दिख रहे हैं, ’’ भारत इस साल जी-20 का अध्यक्ष है. सितंबर में भारत में इसका शिखर सम्मेलन होगा. अमेरिका चाहता है कि भारत पुतिन को न बुलाए और यूक्रेन के राष्ट्रपति ज़ेलेंस्की को न्योता दे या फिर उन्हें वर्चुअल मीटिंग में शामिल होने को कहे. इससे भारत के सामने बड़ी मुश्किल हालात पैदा हो गए हैं.’’  ", " \"रूस की पूरी दुनिया में अभी भी काफी अहमियत है पश्चिमी देश चाहते हैं कि किसी तरह रूस को जी-20 से निकाला जाए. भारत इस दबाव को लेकर मुश्किल में फंसा हुआ है.’’ ", "बासित का कहना है पाकिस्तान ने पहले सोचा था कि शहबाज़ शरीफ के बदले राष्ट्रपति आरिफ अल्वी को एससीओ के राष्ट्र प्रमुखों की बैठक में हिस्सा लेने के लिए भेजा जाए. ", "लेकिन वहां 9 मई की हिंसा की घटनाओं के बाद ऐसा लगता है कि पाकिस्तान के किसी बड़े नेता का दिल्ली आना संभव नहीं है. ", "बासित कहते हैं कि ऐसे में भारत के लिए मुश्किल स्थिति पैदा हो गई है. ", "उनका कहना है कि जब एससीओ के आठ सदस्य देशों में से तीन के राष्ट्र प्रमुख हिस्सा नहीं आ रहे हों तो शिखर सम्मेलन का क्या मतलब रह जाता है? ", "जेएनयू के प्रोफेसर अरविंद येलेरी, \"इस तरह की बैठकें आपसी मतभेदों को दूर करने के लिए होती है. इसलिए ये कहना ठीक नहीं है कि मतभेदों की वजह से दोनों भारत नहीं आ रहे हैं. मेरा तो मानना है कि नाराजगी हो तो आना चाहिए. इससे आमने-सामने बात कर इन्हें खत्म किया जा सकता है’’ ", "शिव नादर यूनिवर्सिटी के इंटरनेशनल और गवर्नेंस स्टडीज में एसोसिएट प्रोफेसर जबिन टी जैकब का भी मानना है कि इस तरह की बैठकों में पहले ही मुद्दे तय हो जाते हैं. ", "वो कहते हैं, \"ऐसी बैठकों से पहले राष्ट्रीय सुरक्षा सलाहकारों, रक्षा और विदेश मंत्रियों की बैठक हो चुकी होती. उस पर मुद्दे तय हो जाते हैं और उन पर असहमतियों को काफी हद तक दूर कर लिए जाते हैं. इसलिए ये कहना गलत है कि कुछ मुद्दों से नाराज होकर पुतिन और जिनपिंग नहीं आ रहे हैं वो गलत है और भारत को इस वजह से वर्चुअल मीटिंग का एलान करना पड़ा है.’’ ", "जैकब का कहना है, ‘’ऑनलाइन बैठक में भी काम की बातें हो सकती हैं. चूंकि जी-20 की सितंबर में होने वाली बैठक में पुतिन और जिनपिंग को भारत आना ही है. इसलिए इस मुद्दे को ज्यादा तवज्जो देना सही नहीं है.’’   ", "भारत के वर्चुअल मीटिंग के एलान पर पाकिस्तानी में चर्चा को लेकर येलेरी कहते हैं,’’ये कोई नई बात नहीं है. भारत में जब भी बड़े शिखर सम्मेलन होते हैं. पाकिस्तानी मीडिया भारत की आलोचना शुरू कर देता है.''", "''इस साल भारत में कई बड़े अंतरराष्ट्रीय सम्मेलन हुए हैं. पाकिस्तान और चीन दोनों अंतरराष्ट्रीय मंच पर भारत की सक्रियता से थोड़े चिंतित भी दिख रहे हैं. यही वजह है कि इस तरह की बातें हो रही हैं.’’ ", "अप्रैल 1996 में शंघाई में हुई एक बैठक में चीन, रूस, कज़ाकस्तान, किर्गिस्तान और ताजिकिस्तान आपस में एक-दूसरे के नस्लीय और धार्मिक तनावों से निपटने के लिए सहयोग करने पर राज़ी हुए थे. तब इसे शंघाई-फ़ाइव के नाम से जाना जाता था.", "वास्तविक रूप से एससीओ का जन्म 15 जून 2001 को हुआ. तब चीन, रूस और चार मध्य एशियाई देशों कज़ाकस्तान, किर्ग़िस्तान, ताजिकिस्तान और उज़बेकिस्तान के नेताओं ने शंघाई सहयोग संगठन की स्थापना की और नस्लीय और धार्मिक चरमपंथ से निपटने और व्यापार और निवेश को बढ़ाने के लिए समझौता किया.", "इस संगठन का उद्देश्‍य नस्लीय और धार्मिक चरमपंथ से निबटने और व्यापार-निवेश बढ़ाना था. एक तरह से एससीओ (SCO) अमेरिकी प्रभुत्‍व वाले नेटो का रूस और चीन की ओर से जवाब था.", "भारत साल 2017 में एससीओ का पूर्णकालिक सदस्य बना. पहले (2005 से) उसे पर्यवेक्षक देश का दर्जा प्राप्त था. 2017 में एससीओ की 17वीं शिखर बैठक में इस संगठन के विस्तार की प्रक्रिया के एक महत्वपूर्ण चरण के तहत भारत और पाकिस्तान को सदस्य देश का दर्जा दिया गया. ", "इसके साथ ही इसके सदस्यों की संख्या आठ हो गयी.", "वर्तमान में एससीओ के आठ सदस्य चीन, कज़ाकस्तान, किर्गिस्तान, रूस, तज़ाकिस्तान, उज़्बेकिस्तान, भारत और पाकिस्तान हैं. ", "इसके अलावा तीन ऑब्जर्वर देश बेलारूस, ईरान और मंगोलिया हैं. तुर्कमेनिस्तान स्थायी आमंत्रित देश है. "]},
{"Heading": "पहलवानों और अनुराग ठाकुर के बीच हुई लंबी बातचीत, ये हुआ फ़ैसला", "URL": "https://www.bbc.com/hindi/articles/cy647n6e57zo", "Content": ["कई दिनों से कुश्ती महासंघ के अध्यक्ष बृजभूषण शरण सिंह के ख़िलाफ़ आंदोलन कर रहे पहलवानों ने आज केंद्रीय खेल मंत्री अनुराग ठाकुर से लंबी मुलाक़ात की है. ", "बैठक के बाद अनुराग ठाकुर ने कहा कि बीजेपी सांसद और कुश्ती महासंघ के अध्यक्ष बृजभूषण शरण सिंह के ख़िलाफ जारी जांच 15 जून तक पूरा कर ली जाएगी.", "कुछ पहलवानों ने बृजभूषण शरण सिंह पर यौन उत्पीड़न के आरोप लगाए हैं और उनको पद से हटाने की मांग कर रहे हैं.", "आंदोलन कर रहे पहलवानों से मुलाक़ात के बाद अनुराग ठाकुर ने कहा, \"बैठक में हमने जांच पूरी करके चार्जशीट दायर करने की बात की है और हम ये करेंगे.\"", "इससे पहले केंद्र सरकार ने पहलवानों को बातचीत के लिए न्योता दिया था. ", "बातचीत के लिए बजरंग पुनिया, साक्षी मलिक और किसान नेता राकेश टिकैत खेल मंत्री अनुराग ठाकुर के घर पहुंचे थे. ", "दोनों पक्षों के बीच क़रीब छह घंटे बातचीत चली. ", "बैठक के बाद केंद्रीय खेल मंत्री अनुराग ठाकुर ने बताया, \"बैठक में सकारात्मक बातचीत हुई है.\"", "मंत्री ने बैठक के दौरान उठे मुद्दों पर विस्तार से जानकारी दी. ", "अनुराग ठाकुर ने कहा, \" खिलाड़ी चाहते हैं कि 15 जून तक चार्जशीट दायर हो. तब तक वो कोई प्रदर्शन नहीं करेंगे. सारी बातें आम सहमति से हुई हैं. खुले मन के साथ सभी विषयों पर गंभीरता से बातचीत की है.\"", "समाचार एजेंसी पीटीआई से बात करते हुए साक्षी मलिक ने कहा, “सरकार ने जांच पूरी करने के लिए 15 जून तक का समय मांगा है. तब तक पहलवान कोई प्रदर्शन नहीं करेंगे.”", "ये सरकार और पहलवानों के बीच दूसरे राउंड की बातचीत है.", "पहलवान साक्षी मलिक, बजरंग पुनिया और विनेश फोगाट के नेतृत्व में पहलवान कुश्ती महासंघ के अध्यक्ष बृजभूषण शरण सिंह के ख़िलाफ़ प्रदर्शन कर रहे हैं. पहलवानों ने बृजभूषण पर यौन उत्पीड़न का आरोप लगाया है.", "इस मामले में दिल्ली पुलिस ने एफ़आईआर दर्ज की हुई है और इस पर जांच चल रही है.", "पहलवानों की मांग है कि बृजभूषण शरण सिंह को तुरंत गिरफ्तार किया जाए और उन्हें अध्यक्ष पद से हटाया जाए.", "बैठक से निकलने के बाद पहलवान बजरंग पुनिया ने भी दोहराया कि केंद्र ने भरोसा दिलाया है कि आरोपों पर 15 तारीख़ तक जांच पूरी कर ली जाएगी.", "बजरंग पुनिया ने बताया, \"सरकार से हमारी कुछ बिंदुओं पर बात हुई है.\"", "बजरंग पुनिया ने कहा, \"खेल मंत्री के साथ बात हुई है. उन्होंने 15 जून तक पुलिस जांच पूरी करने की बात की है. खेल मंत्री ने कहा कि तब तक आप कोई प्रदर्शन न करें.\"", "उन्होंने कहा, \"जो हमारे साथ बात हुई है, उन्हें हम अपने समर्थकों के सामने रखेंगे और उनकी राय लेंगे.\"", "इस बैठक में बजरंग पुनिया और साक्षी मलिक तो थे पर विनेश फोगाट नहीं थीं. उनके न होने पर भी सवाल उठ रहे हैं. ", "उनकी नाराज़गी की ख़बर है, इस पर बजरंग ने कहा, \"विनेश फोगाट नाराज़ नहीं है, कहां से ये बात आती है, पता नहीं.\"", "पहलवानों के आरोप के आधार पर दिल्ली पुलिस ने बृजभूषण के ख़िलाफ केस भी दर्ज किया है.", "बृजभूषण शरण सिंह ख़ुद पर लगे आरोपों को ख़ारिज करते रहे हैं.", "पहलवान, बृजभूषण शरण सिंह की गिरफ़्तारी मांग भी उठा रहे हैं, उसे लेकर क्या कोई बात हुई, इस सवाल पर बजरंग पुनिया ने कहा, \"सरकार ने कहा है कि 15 जून तक पुलिस कार्रवाई पूरी करके बता देंगे.\"", "इस पूरे मामले की शुरुआत हुई 18, जनवरी 2023 को हुई. ", "देश के प्रमुख पहलवान विनेश फोगाट, साक्षी मलिक और बजरंग पुनिया ने दिल्ली के जंतर-मंतर पहुंचकर आवाज़ उठाई. ", "उन्होंने रेसलिंग फ़ेडरेशन के अध्यक्ष बृज भूषण शरण सिंह पर कई गंभीर लगाए.", "इन आरोपों में बुनियादी सुविधाओं की कमी, वित्तीय अनियमितताएं, खिलाड़ियों के साथ बुरा बर्ताव और मनमाना रवैया शामिल था, लेकिन सबसे गंभीर आरोप यौन शोषण से जुड़े थे.", "तब विनेश फोगाट ने रोते हुए कहा था कि बृजभूषण सिंह और कोच, नेशनल कैंप में महिला रेसलर्स का यौन उत्पीड़न करते हैं.", "फोगाट ने कहा था, \"वे हमारी निजी ज़िंदगी में दखल देते हैं और परेशान करते हैं. वे हमारा शोषण कर रहे हैं.\"", "इन आरोपों को ख़ारिज करते हुए तब बृजभूषण सिंह ने कहा था कि 'किसी भी एथलीट का यौन शोषण नहीं हुआ है और अगर यह सच साबित होता है तो वे फांसी पर लटकने को तैयार हैं.'", "लेकिन खिलाड़ियों के गंभीर आरोपों को देखते हुए केंद्रीय खेल मंत्री अनुराग ठाकुर ने तब पहलवानों के साथ मुलाक़ात की और 23 जनवरी को आरोपों की जांच के लिए पांच सदस्यीय निरीक्षण समिति बनाई.", "ओवरसाइट कमेटी (निरीक्षण समिति) में पहले कुल पांच लोगों को शामिल किया गया. ", "दिग्गज मुक्केबाज़ एमसी मैरीकॉम को इस समिति का अध्यक्ष चुना गया था.", "इसके अलावा इसमें ओलंपिक पदक विजेता योगेश्वर दत्त, पूर्व बैडमिंटन खिलाड़ी तृप्ति मुरगुंडे, टॉप्स के पूर्व सीईओ राजगोपालन और भारतीय खेल प्राधिकरण की पूर्व कार्यकारी निदेशक राधिका श्रीमन शामिल थे.", "बाद में पहलवान और बीजेपी नेता बबीता फोगाट को भी इस समिति का हिस्सा बनाया गया.", "इस समिति का काम बृजभूषण सिंह, अधिकारियों और कोचों पर लग रहे उत्पीड़न, वित्तीय कुप्रबंधन और प्रशासनिक चूक के आरोपों की जांच करना था.", "समिति को एक महीने के लिए रेसलिंग फ़ेडरेशन ऑफ़ इंडिया के कामकाज को भी देखना था.", "समिति को चार हफ्तों के अंदर जांच पूरी करने को कहा गया था, फिर इसकी समय सीमा को दो और हफ़्तों के लिए बढ़ा दिया गया.", "जिसके बाद अब खिलाड़ियों का कहना है कि समिति को बने तीन महीने हो गए हैं, लेकिन समिति ने क्या जांच की और उस जांच में क्या निष्कर्ष निकाला, ये अभी तक सामने नहीं आया है.", "आरोप हैं कि इसके उलट जांच रिपोर्ट से जानकारियां मीडिया में लीक की जा रही हैं, जबकि निरीक्षण समिति की ये रिपोर्ट सार्वजनिक नहीं है.", "- महिला पहलवानों ने दिल्ली के कनॉट प्लेस थाने में बृजभूषण सिंह के ख़िलाफ़ शिकायत की, लेकिन पुलिस ने एफ़आईआर दर्ज नहीं की.", "- दूसरी बार जंतर-मंतर पर धरना शुरू.", "24 अप्रैल- पालम 360 खाप के प्रधान चौधरी सुरेंद्र सोलंकी समर्थन करने जंतर मंतर पहुंचे और दूसरी खापों से समर्थन की अपील की.", "25 अप्रैल- विनेश फोगाट समेत 6 अन्य महिला पहलवानों ने बृजभूषण शरण सिंह के ख़िलाफ़ एफ़आईआर की मांग को लेकर सुप्रीम कोर्ट में याचिका लगाई. कोर्ट ने दिल्ली पुलिस को नोटिस जारी कर जवाब मांगा.", "26 अप्रैल- जम्मू-कश्मीर के पूर्व राज्यपाल सत्यपाल मलिक जंतर-मंतर पहुंचे और कहा, \"ये लड़ाई हमारे देश की बेटियों के सम्मान की लड़ाई है. दिल्ली में जो बेशर्म लोग बैठे हैं, उन्हें मुक़दमा दर्ज करने और बृजभूषण सिंह को बर्ख़ास्त करने में एक मिनट का समय भी नहीं लगाना चाहिए था. \"", "27 अप्रैल- यौन उत्पीड़न के आरोपों का बृजभूषण सिंह ने कविता सुना कर जवाब दिया.", "28 अप्रैल- इंडियन एक्सप्रेस अख़बार से विनेश फोगाट की बातचीत के बाद देश के कई बड़े खिलाड़ियों और सितारों ने पहलवानों के समर्थन में ट्वीट किए. ", "इसमें ओलंपियन नीरज चोपड़ा, स्वरा भास्कर, अभिनव बिंद्रा, सानिया मिर्ज़ा, वीरेंद्र सहवाग, इरफ़ान पठान, कपिल देव, सोनू सूद जैसे खिलाड़ी शामिल थे. ", "दिल्ली पुलिस ने बृजभूषण शरण सिंह के ख़िलाफ़ दो एफ़आईआर दर्ज की, जिसमें से एक एफ़आईआर पॉक्सो एक्ट के तहत दर्ज हुई.", "पहलवानों ने आरोप लगाया कि रात में दिल्ली पुलिस ने बिजली-पानी काट दिया और धरना प्रदर्शन स्थल खाली करने का दबाव बनाया.", "29 अप्रैल- कांग्रेस नेता प्रियंका गांधी धरना स्थल पहुंचीं और कहा, \"जब महिला का शोषण होता है तो सरकार मौन हो जाती है.\"", "3 मई- रात में जंतर मंतर पर प्रदर्शन कर रहे पहलवानों पर हमला, पुलिस के साथ धक्का मुक्की. पहलवानों ने दावा किया कि 'पुलिस ऐक्शन' में उनके दो साथी घायल हुए हैं. समर्थन करने पहुंचे नेताओं और लोगों को पुलिस ने हिरासत में लिया. रात भर हंगामा चलता रहा.", "7 मई- पहलवानों ने जंतर मंतर पर कैंडल मार्च किया.", "8 मई- कई प्रदेशों के किसान संगठन समर्थन करने जंतर मंतर पहुंचे.", "11 मई- पहलवानों ने सिर पर काली पट्टियां बांधकर ब्लैक डे मनाया. नाबालिग़ महिला पहलवान ने मजिस्ट्रेट के सामने बयान दर्ज करवाया.", "20 मई- पहलवान फ़िरोजशाह कोटला मैदान में चल रहे आईपीएल मैच को देखने पहुंचे थे. पहलवानों ने आरोप लगाया कि दिल्ली पुलिस ने स्टेडियम में जाने नहीं दिया.", "21 मई- हरियाणा के रोहतक में पहलवानों के समर्थन में खाप पंचायत हुई. पंचायत में बृजभूषण शरण सिंह को गिरफ़्तार करने और नार्को टेस्ट करवाने की मांग की गई.", "22 मई- बृजभूषण शरण सिंह ने कहा कि वे अपना नार्को, पॉलीग्राफ़ और लाइ डिटेक्टर टेस्ट करवाने के लिए तैयार हैं, लेकिन शर्त है कि उनके साथ विनेश फोगाट और बजरंग पुनिया का भी ये टेस्ट होना चाहिए."]},
{"Heading": "पीएम प्रचंड के दौरे से नेपाल को क्या हासिल हुआ", "URL": "https://www.bbc.com/hindi/media-65793789", "Content": ["भारत की चार दिन की यात्रा पर आए नेपाल के प्रधानमंत्री पुष्प कमल दाहाल प्रचंड ने, दोनों देशों के बीच सीमा मुद्दों को, द्विपक्षीय बातचीत के ज़रिए हल करने पर ज़ोर दिया है. ", "उन्होंने दोनों देशों के संबंधों को प्रगाढ़ बनाने के लिए प्रधानमंत्री नरेंद्र मोदी को नेपाल आने का न्यौता भी दिया है. वहीं प्रधानमंत्री नरेंद्र मोदी ने भारत-नेपाल पार्टनरशिप को हिट बताया. ", "लेकिन अपने प्रधानमंत्री की नेपाल यात्रा से, नेपाल के लोगों को क्या उम्मीदें थीं और दोनों देशों के बीच जो समझौते हुए हैं, क्या उनसे वो उम्मीदें पूरी हुई हैं. बीबीसी संवाददाता जुगल पुरोहित ने काठमांडू में वरिष्ठ पत्रकार युवराज घिमेरे से यही सवाल पूछा.  "]},
{"Heading": "नई संसद में बने भित्तिचित्र में लुंबिनी और कपिलवस्तु, क्या बोले नेपाल के इतिहासकार", "URL": "https://www.bbc.com/hindi/articles/cj51j8119r6o", "Content": ["बीबीसी संवाददाता, नेपाली सेवा", "देखने में भित्तिचित्र लगभग सारे दक्षिण एशिया का एक भौगोलिक मानचित्र लगता है. इसमें वर्तमान पाकिस्तान के तक्षशिला और मानसेहरा जैसे इलाक़े भी हैं. ", "इसी तरह भित्तिचित्र में नेपाल के लुंबिनी और कपिलवस्तु को भी दिखाया गया है. इस बारे में नेपाल में काफ़ी विरोध किया जा रहा है. ", "नेपाल के मुख्य विपक्षी दल के नेता ने कहा है कि प्रधानमंत्री पुष्प कमल दहाल प्रचंड फिलहाल भारत के दौरे पर हैं और इस दौरान उन्हें भारत के इस क़दम का विरोध करना चाहिए.", "वहीं एक नेपाली इतिहासकार ने टिप्पणी की है कि अखंड भारत का कोई प्रामाणिक ऐतिहासिक आधार नहीं है.", "प्रचंड के दिल्ली आने से पहले ही नेपाल में सोशल मीडिया पर इस मुद्दे की खूब चर्चा हुई और उनकी पार्टी के एक नेता ने बीबीसी को जवाब दिया कि लुंबिनी और कपिलवस्तु पर कोई और देश दावा नहीं कर सकता.", "इस मामले की ओर सरकार का ध्यान आकर्षित करने वाले एक विपक्षी दल के युवा संगठन ने कहा है कि वो इस मामले को लेकर काठमांडू में भारतीय दूतावास के बाहर प्रदर्शन करेंगे.", "भित्तिचित्र का उद्घाटन भारतीय पीएम मोदी ने रविवार को नए संसद भवन में किया था.", "इसमें भारत के राष्ट्रीय प्रतीक, कुछ क्षेत्रों की सीमाएं और मूर्ति जैसी आकृतियां भी शामिल हैं. इसके अलावा नेपाल के कुछ ऐतिहासिक स्थानों के नाम भी इसमें शामिल हैं, जिनमें लुंबिनी और कपिलवस्तु शामिल हैं.", "भित्तिचित्र को भारतीय मीडिया रिपोर्ट्स में राष्ट्रीय स्वयंसेवक संघ के 'अखंड भारत' के दृष्टिकोण से भी जोड़ कर देखा जा रहा है.", "चित्र में तक्षशिला सहित विभिन्न राज्य और शहर शामिल हैं, (जो मौजूदा दौर में पाकिस्तान में हैं) जो प्राचीन भारत का हिस्सा थे.", "लेकिन नेपाली इतिहासकारों का कहना है कि लुंबिनी और कपिलवस्तु को भित्तिचित्र में 'अखंड भारत' में शामिल करने का कोई ऐतिहासिक आधार नहीं है.", " में क़रीब 40 साल तक इतिहास पढ़ाने वाले ", " का कहना है कि यह कदम ग़लत है और इससे नेपाल और भारत के रिश्तों के बीच संदेह पैदा होगा. ", "वो कहते हैं, \"अगर भारत खुद को अखंड कहता है तो हम भी ‘अखंड नेपाल’ का दावा कर सकते हैं. यदि हम प्राचीन काल की बात भी करें तो समुद्रगुप्त के धर्मशास्त्र के एक अभिलेख में कहा गया है कि नेपाल नामक देश कामरूप और कार्तिपुर के बीच स्थित है. कामरूप असम बन गया और कार्तिपुर कुमाऊँ गढ़वाल बन गया. इसका मतलब ये है कि आज नेपाल जितना बड़ा दिखता है, उसकी तुलना में पहले ये बहुत बड़ा था.\"", "\"अगर हम और आधुनिक काल की बात करें तो भीमसेन थापा के समय में हम कुमाऊं गढ़वाल से भी आगे तक पहुंचे थे और बारह और अठारह ठाकुराई नामक राज्यों को जीतकर सतलुज नदी तक पहुंच गए थे. कांगड़ा ही एकमात्र ऐसा इलाक़ा था जिसे हम नहीं जीत पाए. वहीं ये पूर्व में तीस्ता तक पहुंच गया था, यानी दार्जिलिंग भी नेपाल के हिस्से में आता था. अगर विवाद पर ही उतरने की नीयत हो तो कोई कुछ भी बोल सकता है.”", "अखंड भारत का कोई ठोस ऐतिहासिक प्रमाण नहीं होने का उल्लेख करते हुए उन्होंने कहा कि कुछ पुराणों और अन्य धार्मिक ग्रंथों में 'भारतवर्ष' की चर्चा है.", "प्रोफ़ेसर त्रिरत्न मानंधर ने कहा, \"जब हम यहां पूजा या कर्मकांड करते हैं तो हम 'जम्बूद्वीपे भारतखंडे नेपाल देश' कहते हैं. लेकिन पुजारी जो कहते हैं वह धार्मिक विश्वास है. सिद्ध बात नहीं. ऐतिहासिक दस्तावेज़ों के आधार पर ‘अखंड भारत’ का कोई सवाल ही नहीं है.\"", "उनका कहना है कि कई लोग ब्रिटिश उपनिवेश से आजादी के बाद ही भारत को 'अखंड भारत' मानते हैं.", "वो कहते हैं, \"प्राचीन काल में भारत जैसी कोई चीज नहीं थी. मध्य युग में यह अलग था. ब्रिटिश काल में भी यह अलग था. भारत विशेष रूप से 1947 में स्वतंत्रता के बाद ही अस्तित्व में आया.\"", "प्रोफ़ेसर मानंधर मध्यकाल में नेपाल और चीन के शासकों के बीच की एक प्रथा को याद करते हैं और सुझाव देते हैं कि इस तरह के पारंपरिक आधार को दिखाकर संदेह पैदा करने के लिए कोई क़दम नहीं उठाया जाना चाहिए.", "उन्होंने कहा, \"प्राचीन और मध्यकाल में चीनी सम्राट कहा करते थे कि वे स्वर्ग से धरती पर राज करने आए हैं. उसके बाद कहा जाता है कि नेपाल भी हर पांच साल में गणमान्य व्यक्तियों को चीन भेजता था.\"", "\"वह हमें चीन में शामिल राज्य नहीं मानते थे लेकिन उनका मत था कि नेपाल भले ही एक स्वतंत्र राज्य था, यह चीन के सम्राट को अपना सर्वोच्च नेता मानता था. अब उस धारणा को लेकर चीन उस तरह का व्यवहार न तो दोहरा सकता है और न ही अपनाने के बारे में सोच सकता है.\"", "भारत के नए संसद भवन में लगे भित्तिचित्र पर नेपाल के पूर्व प्रधानमंत्री से लेकर लेखक, टिप्पणीकार और कई आम लोग प्रतिक्रिया दे रहे हैं.", "नेता प्रतिपक्ष केपी शर्मा ओली ने कहा है कि भारत जैसे 'पुराने और मॉडल लोकतंत्र' के लिए नेपाली ज़मीन को अपने नक्शे में लगाना और संसद भवन में तस्वीरें टांगना उचित नहीं माना जा सकता.", "इसे तुरंत ठीक करने की मांग करते हुए उन्होंने कहा, \"प्रधानमंत्री को उस नक्शे को हटाने के लिए और इस ग़लती को सुधारने के लिए भारत सरकार से बात करनी चाहिए. जब आप इतनी बात नहीं कर सकते तो भारत के दौरे पर क्यों जाएं?\"", "ओली के नेतृत्व वाली सरकार ने भारत के कालापानी को अपना हिस्सा बताने के बाद नेपाल के अपने नक्शे को अपडेट किया और कहा 'हम अपनी एक इंच ज़मीन भी किसी के क़ब्ज़े में नहीं रहने देंगे.' नेपाल कालापानी पर अपना दावा करता है.", "बुधवार को नई दिल्ली पहुंचे प्रचंड पहले ही सार्वजनिक रूप से कह चुके हैं कि सीमा मुद्दों सहित अन्य मुद्दों पर वह भारतीय पक्ष से बात करेंगे.", "बीते मंगलवार को उनकी पार्टी की एक बैठक में ऐसी ख़बरें आईं कि कुछ नेताओं ने सुझाव दिया था कि अपनी यात्रा के दौरान प्रचंड को भारतीय संसद में भित्तिचित्र का मुद्दा उठाना चाहिए.", "ने कहा कि चूंकि प्रधानमंत्री भारत दौरे पर जा रहे हैं, इसलिए उन्हें इसकी मामले की हक़ीक़त समझनी चाहिए.", "उन्होंने कहा, \"बुद्ध का जन्म नेपाल में हुआ था और लुंबिनी और कपिलवस्तु बुद्ध से जुड़ी जगहें हैं. मुझे नहीं लगता कि इस बात को लेकर किसी तरह का भ्रम होना चाहिए कि बुद्ध का जन्म नेपाल में हुआ था और बौद्ध धर्म नेपाल से ही फैलना शुरू हुआ था. यह मामला क्या है, मैं यह समझे बिना क्या कह सकता हूं कि यह कैसे हुआ?\"", "नेपाल के पूर्व प्रधानमंत्री बाबूराम भट्टाराई ने इस सप्ताह ट्विटर पर चेतावनी दी थी कि 'अखंड भारत' के विवादास्पद भित्तिचित्र के कारण नेपाल सहित पड़ोसियों के साथ भारत के अनावश्यक और घातक राजनयिक विवाद होंगे.", "उन्होंने कहा कि यह घटना दोनों पड़ोसियों के बीच भरोसे का संकट बढ़ा सकती है और भारत के नेतृत्व को समय रहते अपनी वास्तविक मंशा स्पष्ट करनी चाहिए.", "एक विपक्षी दल के युवा संगठन ने कहा था कि मामले की ओर सरकार का ध्यान आकर्षित करने के लिए वो इस सप्ताह काठमांडू में भारतीय दूतावास के बाहर प्रदर्शन करेंगे.", "नेपाल में राजशाही की बहाली और हिंदू राष्ट्र को बनाए रखने की मांग कर रहे राष्ट्रीय प्रजातंत्र पार्टी के युवा संगठन ने बुधवार को भित्तिचित्र और सीमा समस्या की तरफ सरकार का ध्यान खींचा.", "पार्टी के क़रीबी राष्ट्रीय जनतांत्रिक युवा संगठन के समन्वयक सुजीत केसी कहते हैं, \"हमने प्रधानमंत्री की यात्रा के दौरान इस भित्तिचित्र को ठीक करने की मांग करते हुए उप प्रधानमंत्री और गृह मंत्री को एक ज्ञापन सौंपा है. प्रधानमंत्री अभी दौरे पर हैं. हम चाहते हैं कि जिस भूमि का भारत ने अतिक्रमण कर लिया है उसे भारत से वापस लिया जाना चाहिए. सीमा से जुड़े अन्य मुद्दों पर दोनों देशों को मिलकर हल करना चाहिए.\"", "उसी बैठक में गृह मंत्री नारायण काजी श्रेष्ठ ने कहा कि सीमा समस्या को कूटनीतिक तरीक़े से हल करने के लिए चर्चा हो रही है और सरकार का ध्यान भी इस मुद्दे की तरफ खींचा गया है.", "उन्होंने कहा, \"हम ऐतिहासिक तथ्यों और सबूतों के आधार पर इन मुद्दों को कूटनीतिक तरीक़े से हल करने की कोशिश कर रहे हैं. वर्तमान मुद्दे पर सभी नेपालियों का नज़रिया समान है.”", "सोशल नेटवर्किंग वेबसाइट ट्विटर पर अपने भारतीय मित्रों को संबोधित करते हुए पत्रकार अमित ढकाल ने प्रश्न किया, “नेपाल भी नया संसद भवन बना रहा है. वहां कांगड़ा और तीस्ता को समेट कर 'अखंड नेपाल' की तस्वीर रखना कितना उचित होगा?”", "पीएम मोदी ने 2022 में लुंबिनी का दौरा किया था और वहां की जानीमानी मायादेवी मंदिर के दर्शन किए थे. उस समय उन्होंने कहा था कि वह सौभाग्यशाली हैं कि उन्हें बुद्ध के पवित्र जन्मस्थान पर आने का मौक़ा मिला.", "बुद्ध के जन्मस्थान के बारे में अपनी टिप्पणियों के लिए भारतीय अधिकारियों और मीडिया को कभी-कभी नेपाल में विरोध का सामना भी करना पड़ा है.", "2020 में, भारत के विदेश मंत्री एस जयशंकर ने कहा था कि महात्मा गांधी और भगवान बुद्ध जैसे दो भारतीय महापुरुषों को दुनिया हमेशा याद रखेगी.", "उनके बयान पर प्रतिक्रिया देते हुए नेपाल के विदेश मंत्रालय ने कहा कि ऐतिहासिक और पुरातात्विक तथ्य यह साबित करते हैं कि बुद्ध का जन्म लुंबिनी में हुआ था.", "बाद में, भारतीय विदेश मंत्रालय के प्रवक्ता ने कहा कि विदेश मंत्री जयशंकर ने संयुक्त बौद्ध विरासत पर चर्चा की थी. उन्होंने कहा कि गौतम बुद्ध का जन्म लुंबिनी में हुआ था, इसके अकाट्य ऐतिहासिक और पुरातात्विक प्रमाण हैं.", "विभिन्न दस्तावेजों के अनुसार, बुद्ध का जन्म लुंबिनी में हुआ था और उन्हें भारत के बोधगया में ज्ञान प्राप्त हुआ. भारत के सारनाथ में ही उन्होंने पहली दीक्षा दी.", "उत्तर प्रदेश के कुशीनगर में उन्होंने निर्वाण हासिल किया था. इस जगह को यूनेस्को द्वारा विश्व विरासत स्थल के रूप में सूचीबद्ध किया गया है.", "मोदी के दौरे के बाद माना गया था कि नेपाल और भारत के बीच बुद्ध की जन्मस्थली को लेकर विवाद हमेशा के लिए सुलझ गया है, लेकिन ताज़ा भित्तिचित्र ने एक बार फिर विवाद खड़ा कर दिया है.", "भारतीय जनता पार्टी और पार्टी के राज्य निकायों के कई नेताओं ने 970 करोड़ रुपये की लागत से बने नए संसद भवन और वहां बनाए गए अखंड भारत के भित्तिचित्र को सोशल मीडिया पर साझा किया है.", "भारत के संसदीय कार्य मंत्री प्रह्लाद जोशी ने ट्विटर पर लिखा, \"संकल्प स्पष्ट है- अखंड भारत.\"", "बीजेपी की कर्नाटक शाखा ने ट्विटर पर लिखा कि ये भित्तिचित्र \"हमारी गौरवशाली महान सभ्यता की ताक़त का प्रतीक\" है.", "भारत के राष्ट्रीय आधुनिक कला संग्रहालय के महानिदेशक अद्वैत गडनायक नए संसद भवन में रखी जाने वाली कला सामग्री के चयन में शामिल थे.", "द हिंदू अख़बार ने, उनके हवाले से लिखा है, \"प्राचीन काल में भारत के प्रभाव को दिखाने के लिए कला सामग्री का चयन किया गया था.\"", "वहीं राष्ट्रीय स्वयंसेवक संघ के मुताबिक़, ‘अखंड भारत’ भारत के विभाजन से पहले के प्राचीन काल के भारत के भूगोल को कवर करता है और यह आज के अफ़ग़ानिस्तान से थाईलैंड तक फैला हुआ था.", "अब वह तर्क दे रहे हैं कि इसे सांस्कृतिक रूप से देखा जाना चाहिए न कि राजनीतिक रंग दिया जाना चाहिए.", "लेकिन नेपाल से संबंधित विश्व विरासत सूची में शामिल लुंबिनी सहित अन्य स्थानों के भित्तिचित्रों ने 'अखंड भारत' को कूटनीतिक और भौगोलिक विवाद का विषय बना दिया है."]},
{"Heading": "मध्य प्रदेश: सामूहिक विवाह कार्यक्रम में दुल्हन की किट में कंडोम, प्रेग्नेंसी टेस्ट का भी आरोप", "URL": "https://www.bbc.com/hindi/india-65773767", "Content": ["हाल ही में इस योजना के तहत राज्य के झाबुआ ज़िले में हुए सामूहिक विवाह में लड़कियों के मेकअप बॉक्स में गर्भनिरोधक गोलियां और कंडोम मिलने की ख़बर सुर्खियों में आई.", "इससे पहले इसी साल के अप्रैल महीने में डिंडौरी ज़िले में ऐसे ही विवाह समारोह से पहले लड़कियों के प्रेग्नेंसी टेस्ट की ख़बरें भी सामने आई थीं.", "बीबीसी ने एक ऐसी महिला से बात की जिसने दावा किया कि उन्हें मेडिकल टेस्ट के बहाने बुलाया और फिर उनका प्रेग्नेंसी टेस्ट कर दिया. ", "बीबीसी से बातचीत में राज्य के ज़िला अधिकारियों ने इन बातों से इनकार किया है.", "दरअसल राज्य की  मुख्यमंत्री कन्या विवाह/निकाह योजना के तहत वंचित, ग़रीब परिवार से आने वाली, विधवा महिलाओं के लिए ये कार्यक्रम शुरू किया गया था.", "मध्य प्रदेश का झाबुआ एक आदिवासी बहुल ज़िला है और यहां 29 मई को हुए सामूहिक विवाह कार्यक्रम में 292 महिलाओं के विवाह कराए गए.", "दिनभर: पूरा दिन,पूरी ख़बर", "इन्हीं में से एक महिला ने बीबीसी को बताया कि जहां उनकी शादी हुई थी वहां उन्हें एक मेकअप बॉक्स दिया गया था.", "अपना नाम ज़ाहिर न किए जाने की शर्त पर महिला ने कहा, \"मैंने सोचा इस बॉक्स में मेकअप का सामान होगा लेकिन जब खोलकर देखा तो उसमें केवल बिंदी के दो पत्ते, कंघी, कुछ गोलियां और बाक़ी सामान रखा हुआ था. मैंने इन चीज़ों को जला दिया.\"", "इस महिला ने फ़ोन पर गर्भनिरोधक गोलियों और कंडोम का नाम तक नहीं लिया और 'वो सामान' कहकर अपनी बात कहीं.", "उन गर्भनिरोधक गोलियों और कंडोम को जला क्यों दिया इस सवाल पर वे नाराज़गी से जवाब देते हुए कहती हैं, \"मुझे पता है उन्होंने दिया था लेकिन हम उसको रखकर क्या करते.\"", "झाबुआ की कलेक्टर तनवी हुड्डा ने बीबीसी से बातचीत में मेकअप बॉक्स में गर्भनिरोधक गोलियां या कंडोम मिलने का मामला सामने आने से इंकार किया है.", "लेकिन वो ये ज़रूर कहती हैं, \"नवविवाहित जोड़ों को परिवार नियोजन के बारे में बताने के लिए ये दिया गया था और स्वास्थ्य अधिकारियों ने उन्हें ये सामान्य तौर पर दिए थे. इसमें सामान और चेक भी दिया गया था.\"", "वहीं इससे पहले डिंडौरी में हुए ऐसे ही सामूहिक विवाह से पहले लड़कियों के प्रेग्नेंसी टेस्ट की ख़बर ने काफ़ी तूल पकड़ा था.", "फ़ोन पर बातचीत में एक युवा महिला ने पहचान न बताने की शर्त पर बीबीसी को बताया,  \"मैंने शादी के लिए रजिस्ट्रेशन करवाया और जिस दिन शादी होनी थी उससे एक दिन पहले मेडिकल टेस्ट के लिए बुलाया गया था.\"", "महिला काफ़ी ग़ुस्से में आरोप लगाती हैं, \"वहां हमारा यूरिन टेस्ट लिया गया. उसके बाद दूसरे दिन मुझे शादी के लिए मना कर दिया गया. वहीं कुछ लड़कियों को ये कहा गया कि वे प्रेग्नेंट हैं और उनकी शादी नहीं हो सकती. लेकिन मैं तो प्रेग्नेंट ही नहीं थी. आप ये बताइए ऐसे समारोह से पहले ये टेस्ट करने का क्या मतलब है. ये कहां का नियम है.''", "लेकिन डिंडौरी के कलेक्टर विकास मिश्रा किसी भी लड़की के यूरिन टेस्ट से इनकार करते हैं.", "विकास मिश्रा ने बीबीसी बताया कि डिंडौरी मध्यप्रदेश के उन ज़िलों में से एक है जो ", "की बीमारी से प्रभावित है. ये शरीर में खू़न की कमी से होने वाली एक बीमारी है.", "वे बताते हैं, \"स्वास्थ्य अधिकारी इस बीमारी से संबंधित जांच कर रहे थे. उस दौरान पांच लड़कियों ने ये शिकायत की उन्हें एक महीने से पीरियड्स नहीं हुए हैं. ये बातचीत महिला डॉक्टर और इन लड़कियों के बीच हुई थी. जांच के बाद पाया गया कि वे गर्भवती हैं. वहीं दिशानिर्देशों में भी ये कहा गया है कि शादी से पहले सिकल सेल बीमारी की जांच होनी चाहिए.\"", "कलेक्टर विकास मिश्रा कहते हैं, \"जब इन लड़कियों को सामूहिक विवाह के अंतर्गत शादी की अनुमति नहीं दी गई उसके बाद ये मामला उछला था.\"", "वे दावा करते हैं कि किसी भी लड़की का कोई प्रेग्नेंसी टेस्ट नहीं किया गया है.", "लेकिन कोई लड़की अगर गर्भवती है तो इसका मतलब ये होगा कि उसे सामूहिक विवाह में शादी की इजाज़त ही नहीं दी जाएगी? ", "इस सवाल के जवाब में वे कहते हैं, \"इन महिलाओं की जांच होगी और अगर वे शादीशुदा नहीं निकलेंगी तो दोबारा उनकी शादी करवा दी जाएगी.\"", "डिंडौरी के बछर गांव की सरपंच मेदनी मरावी, कलेक्टर की बात को सिरे से ख़ारिज करते हुए कहती हैं कि शादी से एक दिन पहले लड़कियों को यूरीन टेस्ट के लिए बुलाया गया था और दूसरे दिन शादी के लिए बुलाया गया था.", "वे कहती हैं, \"कोई ख़ून की जांच नहीं हुई बल्कि पेशाब की जांच हुई जो प्रेग्नेंसी टेस्ट ही था. जिन भी लड़कियों की शादी हुई उन सब का यही टेस्ट हुआ. मैंने इस बारे में अधिकारियों को भी बताया था.\"", "मेदनी मरावी बताती हैं,  \"जब हम लड़कियों को शादी के लिए लेकर गए तो बताया गया कि उनकी शादी नहीं हो सकती, उन्होंने कहा कि जांच के बाद लड़कियों का नाम हटा दिया गया है.\"", "हालांकि प्रशासनिक अधिकारी ऐसी किसी जांच से इनकार करते हैं और कहते हैं इस मामले में जांच रिपोर्ट महिला और विकास मंत्रालय को सौंप दी गई है.", "बीबीसी से बातचीत में राज्य के कांग्रेस प्रवक्ता पीयुष बाबेल बताते हैं, \"हम गर्भनिरोध के ख़िलाफ़ नहीं हैं लेकिन ये बेटियां ग़रीब और आदिवासी समुदाय से आती हैं. उनको सार्वजनिक तौर ये भेंट क्यों दी जा रही है. और कैसे किसी लड़की का प्रेग्नेंसी टेस्ट कराया जा सकता है. ये निजता के अधिकार का हनन है.\"", "राज्य में बीजेपी की प्रवक्ता नेहा बग्गा इसके जवाब में कहती हैं कि डिंडौरी मामले की जांच चल रही है.", "वे झाबुआ वाले मामले पर कहती हैं कि सरकार का राष्ट्रीय स्वास्थ्य मिशन कार्यक्रम चल रहा है जिसके तहत परिवार नियोजन के प्रति जागरूक किया जा रहा है और ये 'पहल किट' दी जा रही है.", "उनके अनुसार, \"शहरी इलाकों में लोग जागरूक हैं तो ऐसे में ग्रामीण या आदिवासी इससे वंचित क्यों रहें. उनकी काउंसलिंग करने के बाद उन्हें ये किट दिए गए तो उसमे ग़लत क्या है.\"", "नेहा बग्गा कांग्रेस के प्रवक्ता पीयूष बाबेल का जवाब देते हुए कहती हैं, \"ज़बरदस्ती नसबंदी का कार्यक्रम चलाने वाली पार्टी, बीजेपी को पाठ न पढ़ाए कि परिवार नियोजन के प्रति जागरूकता का पैमाना क्या होना चाहिए.\"", "सांध्य टाइम्स के एडिटर संजय प्रकाश कहते हैं कि ऐसे सामूहिक विवाह के मामलों में कई घोटाले भी सामने आए हैं और उनकी जांच चल रही है.", "वे कहते हैं, \"प्रेग्नेंसी वाले मामले ने इसलिए तूल पकड़ा क्योंकि कई दंपति पहले से शादीशुदा होते हैं, पैसा लेने के चक्कर दूसरी बार शादी कर लेते हैं. वहीं ऐसी फ़र्ज़ी शादी में अधिकारी भी शामिल होते हैं.\"", "\"ऐसे में अधिकारियों को इन सामूहिक शादी से पहले प्रेग्नेंसी टेस्ट का सुझाव दिया गया होगा. परिवार नियोजन के लिए तो पर्चे भी बांटे जा सकते थे फिर गोलियां या कंडोम देने का क्या मतलब है. अधिकारियों को पहले जांच करनी चाहिए थी कि कौन शादीशुदा है कौन नहीं.\"", "वरिष्ठ पत्रकार अरुण दीक्षित एक दूसरा मुद्दा उठाते हुए कहते हैं कि ऐसे प्रयोग आदिवासी बहुल इलाके में ही क्यों होते हैं?", "उनके अनुसार, \"अगर कोई लड़की प्रेग्नेंट भी है तो उसे शादी करने के लिए कैसै मना किया जा सकता है. इस मामले में ठोस कार्रवाई की जानी चाहिए थी लेकिन ये मामला आया गया हो गया और किसी लड़की के वैनिटी बॉक्स में पिल और कंडोम रखना उनका अपमान है.\"", "जानकारों का कहना है कि शिवराज चौहान की इन योजनाओं ने वोटरों ख़ासकर महिलाओं को न केवल उनसे भावनात्मक तौर पर जोड़ा है बल्कि चुनावी में जीत दिलाने में भी मदद की है. "]},
{"Heading": "बृजभूषण शरण सिंह के ख़िलाफ़ दर्ज एफ़आईआर हमें क्या बताती है?", "URL": "https://www.bbc.com/hindi/articles/cd1ndgye54ro", "Content": ["बीबीसी संवाददाता", "यौन उत्पीड़न के ख़िलाफ़ आवाज़ उठाने की क़ीमत का, अपने करियर के ख़त्म होने का और यहां तक कि अपनी जान जाने का ‘डर’.", "अब जब महिला पहलवानों द्वारा अप्रैल में दायर की गई यौन उत्पीड़न की एफ़आईआर की जानकारी सामने आई है, तो उसमें भी हर पन्ने पर उस 'डर' का ज़िक्र है.", "महिलाओं के ख़िलाफ़ हिंसा के कई मामलों पर काम कर चुकीं सुप्रीम कोर्ट की वरिष्ठ वकील वृंदा ग्रोवर ने कहा, “नाबालिग समेत सभी महिलाओं के ब्यौरों में उनके उत्पीड़न के लिए बार-बार ताक़त और सत्ता के ग़लत इस्तेमाल का उल्लेख है जो आईपीसी और पॉक्सो दोनों के तहत अपराध की श्रेणी में आता है.”", "कुश्ती महासंघ के अध्यक्ष और भारतीय जनता पार्टी के सांसद बृजभूषण शरण सिंह के ख़िलाफ़ एक नाबालिग समेत सात महिला पहलवानों ने दो एफ़आईआर दायर कराई थी.", "एफ़आईआर में सिंह के अलावा, कुश्ती महासंघ के कई पहलवानों ने उनके साथ काम कर रहे एक और वरिष्ठ सदस्य के ख़िलाफ़ उत्पीड़न में ‘अबेटमेंट’ यानी साथ देने का आरोप लगाया है.", "बृजभूषण शरण सिंह और उस सदस्य ने सभी आरोपों से इनकार किया है.", "सुप्रीम कोर्ट में वरिष्ठ वकील इंदिरा जयसिंग के मुताबिक, “एक व्यक्ति के ख़िलाफ़ कई महिलाओं की शिकायतें और उनमें एक तरह का पैटर्न उभर कर आना, उस व्यक्ति के चरित्र के बारे में बताता है. साथ ही शिकायतकर्ताओं के आरोपों को विश्वसनीयता भी देता है.”", "ये दो एफ़आईआर महिला पहलवानों के थाने जाने पर नहीं, बल्कि उनके सुप्रीम कोर्ट में याचिका दायर करने और कोर्ट के दिल्ली पुलिस को नोटिस दिए जाने के जवाब में दायर हुईं.", "एफ़आईआर में सभी शिकायतकर्ताओं ने जनवरी-फ़रवरी के दौरान ‘ओवरसाइट कमेटी’ द्वारा की गई जांच पर भी सवाल उठाए हैं और 'डर' जताया है कि 'वो निष्पक्ष नहीं होगी.'", "एफ़आईआर में यौन उत्पीड़न से जुड़ी धाराओं 354, 354A, 354D के अलावा पॉक्सो क़ानून की धारा (10) 'ऐग्रवेटेड सेक्सुअल असॉल्ट' यानी 'गंभीर यौन हिंसा' है.", "इन धाराओं में औरत की सहमति के बिना सेक्सुअल मंशा से उसकी सहमति के बिना उसे छूने की कोशिश करना, उससे यौन संबंध बनाने की मांग करना, अश्लील बातें करना, बार-बार पीछा करना इत्यादि शामिल हैं.", "एफ़आईआर में साल 2012 से 2022 के बीच घटी जिन अलग-अलग यौन उत्पीड़न की वारदातों का ब्यौरा है उनमें कई एक जैसी बातें दिखाई देती हैं.", "हिंसा का तरीका हो, उसके लिए ताक़त का इस्तेमाल और मना करने पर परेशान करने या दंड देने के तरीके हों.     ", "इंदिरा जयसिंग के मुताबिक़, शिकायतों में समानता भर उनकी सच्चाई का प्रमाण नहीं माना जा सकता, “हर वारदात की पुष्टि के लिए तहक़ीक़ात ज़रूरी है और सबूतों और तथ्यों के बिनाह पर किसी मामले में अपराध साबित करना आसान हो सकता है किसी में नहीं.”", "वृंदा ग्रोवर के मुताबिक़, इस तहक़ीक़ात के लिए बृज भूषण शरण सिंह के बयान लेना काफ़ी नहीं है, उनकी हिरासत ज़रूरी है. ", "वो कहती हैं, “एफ़आईआर में जो ब्यौरे हैं उनकी पुष्टि के लिए पुलिस हिरासत में पूछताछ की, कॉल रिकॉर्ड निकलवाने की, गवाहों के बयान लेने की और फ़ोन ज़ब्त करने जैसे कदम उठाने की ज़रूरत है जिसे करने के लिए दिल्ली पुलिस इच्छुक नहीं दिखती.”", "एफ़आईआर में दिए गए बयौरों में कुश्ती महासंघ के प्रशासन में 12 साल से अध्यक्ष होने की वजह से बृजभूषण शरण सिंह के प्रभुत्व और ताकत का बार-बार उल्लेख है.", "पहलवानों के मुताबिक़, उत्पीड़न के फौरन बाद शिकायत ना कर पाने की वजह यही थी. कई शिकायतकर्ताओं के मुताबिक़, उनके साथ ये घटनाएं उनके करियर की शुरुआत में घटीं जिस वजह से वो अपनी बात कहने का साहस नहीं जुटा पाईं.", "पहलवानों के मुताबिक़, यौन संबंध बनाने के प्रस्ताव को ठुकराने भर से उन्हें और प्रशासन के क़ायदों का ग़लत इस्तेमाल कर कई तरीक़े से परेशान किया गया.", "एक पहलवान के मुताबिक़, एफ़आईआर दर्ज होने के बाद उन्हें धमकियां मिलने लगीं.", "बैंगलुरु स्थित वरिष्ठ वकील अनीता एब्राहिम के मुताबिक़, धमकियां मिलना गिरफ्तारी की बिनाह हो सकता है.", "अनीता कहती हैं, “आईपीसी और पॉक्सो की इन धाराओं को साथ देखें तो पुलिस को गिरफ्तारी करनी चाहिए - जैसा इन्होंने कहा कि अभियुक्त ताक़तवर है, दबाव बना रहा है और धमकियां दे रहा है, तो इस आधार पर गिरफ्तारी ज़रूरी हो जाती है.”", "अनीता के मुताबिक़, आमतौर पर एक व्यक्ति के ख़िलाफ़ वयस्कों और नाबालिग के यौन उत्पीड़न  की इतनी शिकायतें सामने आने पर गिरफ्तारी का कदम उठा लिया जाता है.", "वो कहती हैं, “ये राजनीतिक दमखम की वजह से अपराध करने की छूट यानी इम्प्यूनिटी दर्शा रहा है, और पूरे देश के लिए ग़लत उदाहरण पेश कर रहा है.” ", " ", "एफ़आईआर दर्ज करवाने का कदम उठाने से पहले पहलवानों ने सबसे पहले जनवरी में यौन उत्पीड़न की शिकायतों के बारे में आवाज़ उठाई थी.", "जिसके बाद खेल मंत्रालय ने इनकी जांच के लिए ओवरसाइट कमेटी का गठन किया था. एफ़आईआर में हर पहलवान ने इस कमेटी पर भरोसा ना होने की बात कही है.", "पहलवानों के मुताबिक़, यही वजह है कि उन्होंने पुलिस जांच का रुख़ किया.", "यौन उत्पीड़न रोकथाम कानून बनाने में अहम भूमिका निभाने वाली वकील नैना कपूर के मुताबिक़, इस ‘ओवरसाइट कमेटी’ की कानूनी वैधता ही नहीं है.", "उन्होंने कहा, “यौन उत्पीड़न रोकथाम कानून के तहत जब कमेटी बनाई जाती है तब उसके सदस्यों को ऐसी शिकायतों की सुनवाई करने की ट्रेनिंग दी जाती है ताकि ऐसे संजीदा मामलों पर सोच समझ कर फ़ैसला ले सकें.”", "कुश्ती महासंघ में यौन उत्पीड़न रोकथाम क़ानून के तहत अनिवार्य ‘इंटर्नल कमेटी’ का गठन नहीं हुआ था और पिछले तीन महीनों में भी नहीं हुआ है.", "पहलवानों की शिकायतों के बाद से संघ के रोज़मर्रा के काम को पहले ‘ओवरसाइट कमेटी’ और बाद में ‘एडवाइज़री कमेटी’ देख रही है. ", "संघ की मौजूदा टीम का कार्यकाल ख़त्म हो चुका है और नई टीम के चुनाव नहीं हुए हैं.", "नैना कपूर कहती हैं, “इंटर्नल कमेटी का मक़सद है काम की जगह को सुरक्षित बनाना ताकि यौन उत्पीड़न की रोकथाम हो और ये समझ बने कि ऐसा बर्ताव समानता के मौलिक अधिकार का उल्लंघन करता है और उस पर ससपेंड होने, निकाले जाने इत्यादि जैसी सज़ा होगी.”", "वृंदा ग्रोवर के मुताबिक़ भी जांच में भरोसा वापस लाने के लिए ऐसे नए तरीके से इंटर्नल कमेटी का गठन ज़रूरी है जिसमें कुश्ती महासंघ और सरकार का दखल ना हो."]}